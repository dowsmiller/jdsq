Uns haus hon chevaliers estoit 
qui une damoisele anmoit
plus assez que raisson ne fu.
Cilz chevaliers tres laiz hon fu.
Laiz fu li cors et tuit li manbre,
mes si con l’estoire remanbre, 
saiges estoit parfaitemant
fors que d’anmer tant seullemant.
Seur touz fu a saiges tenus,
des viaux, des jeunes, des chenus. 
La damoiselle qu’il anmoit
bestiaux, sotë et nice estoit, 
mes tant estoit belle a devis
de cors, de manbres et de vis, 
plus belle ne pouoit l’an querre
par le païs ne par la terre. 
Li chevaliers vost celle avoir 
qu’il anma miax que nul avoir
pour ce que belle li sanbla. 
Ses bons amis an assanbla 
et leur dist : « Avoir veil celi ;
nulle autre ne me plest que li. » 
Lors si ami li responnirent 
et tout apertemant li dirent :
« Sire, vous savez quelle elle est.
- Ge sai, dist il, belle et sote est.
Si vous diré qu’an avandra. 
Veoir le peut qui atandra :
pour voir anfans ara de moi, 
et savez vous que ge y voi ? 
Tres biaux pour cause de la mere
et saige por cause dou pere,
si qu’il seront et bel et saiges. 
Ou peut l’an panre meilleurs taiches ? »
Ceci sortri. Seur cel espoir
vost il la damoiselle avoir.
Ansanble an mariaige furent.
Anfans an ot, sez quelz i furent :
lait et hideus de par le pere, 
sot et nice de par la mere ! 
Trestouz li contraires li vint
de ce que pour verité tint. 
Naturë i contrepansa
a ce que il premiers pansa. 

