¶ De la danme qui fist les .iii. tours entour le moustier 
Qui fame voudroit decevoir, 
je li faz bien apercevoir 
qu’avant decevroit l’anemi :
au deable a champ arami. 
Cil qui fame veut justicier
chascun jor la puet combrisier, 
et lendemain rest toute saine 
por resoufrir autretel paine ! 
Mes quant fame a fol debonere
et ele a riens de lui afere,
ele li dist tant de bellues, 
de truffes et de fanfelues 
qu’ele li fet a force entendre
que le ciel sera demain cendre.
Issi gaaingne la querele. 
Jel di por une damoisele
qui ert fame a .i. escuier,
ne sai chartain ou berruier.
La damoisele, c’est la voire,
estoit amie a .i. provoire.
Molt l’amoit cil et cele lui, 
et si ne lessast por nului
qu’ele ne feïst son voloir,
cui qu’en deüst le cuer doloir. 
.I. jor au partir de l’eglise
ot li prestres fet son servise. 
Ses vestemenz lest a ploier 
et si vint la dame proier
que le soir en .i. boschet viengne. 
Parler li veut d’une besoingne 
ou je cuit que pou conquerroie
se la besoingne vous nommoie. 
La dame respondi au prestre :
« Sire, vez me ci toute preste 
c’or est il et poins et seson :
ausi n’est pas cil en meson. »

Or avoit en cele aventure,
sanz plus itant de mespresure, 
que les mesons n’estoient pas
l’une lez l’autre a .iiii. pas,
ainz i avoit, dont molt lor poise,
le tiers d’une liue franchoise. 
Chascune ert en .i. espinois
com ces mesons de Gastinois, 
mes li boschés que je vous nomme 
estoit a cel vaillant preudomme
qu’a saint Ernoul doit la chandoile. 
Le soir qu’il ot ja mainte estoile
parant el ciel, si com moi samble, 
li prestres de sa meson s’amble 
et s’en vint el boschet seoir
por ce c’on nel puisse veoir. 
Mes a la dame mesavint,
que sire Ernous ses mariz vint,
toz moilliez et toz engelez,
ne sai dont ou il ert alez.
Por ce remanoir la covint.
De son provoire li sovint,
si se haste d’appareillier.
Ne le vout pas fere veillier,
por ce n’i ot .v. mes ne .iiii.. 
Aprés mengier petit esbatre
le lessa, bien le vous puis dire.
Sovent li a dit : « Biaus douz sire,
alez gesir, si ferez bien ! 
Veillier grieve sor toute rien 
a homme quant il est lassez ! 
Vous avez chevauchié assez ! »
L’aler gesir tant li reprouche, 
par pou le morsel en la bouche
ne fet celui aler gesir, 
tant a d’eschaper grant desir ! 
Li bons escuiers i ala 
qui sa damoisele apela
por ce que molt la prise et aime.
« Sire, fet ele, il me faut traime 
a une toile que je fais 
et si m’en faut encor grant fais
dont je ne me soi garde prendre,
et je n’en truis nes point a vendre,
par Dieu, si ne sai que j’en face.
- Au deable soit tel filace,
fet li vallés, comme la vostre !
Foi que je doi saint Pol l’apostre, 
je voudroie qu’el fust en Saine ! »
Atant se couche, si se saine,
et cele se part de la chambre. 
Petit sejornerent si membre
tant qu’el vint la ou cil l’atent.
Li uns les braz a l’autre tent. 
Iluec furent a grant deduit
tant qu’il fu pres de mienuit.

Du premier somme cil s’esveille, 
mes molt li vient a grant merveille
quant il ne sent lez lui sa fame.
« Chamberiere, ou est vostre dame ? 
- Ele est la fors en cele vile
chiés sa commere ou ele file. »
Quant cil oï que la fors iere,
voirs est qu’il fist molt laide chiere.
Son sorcot vest, si se leva,
sa damoisele querre va. 
Chiés sa commere la demande.
Ne trueve qui reson l’en rande,
qu’ele n’i avoit esté mie. 
Ez vous celui en frenesie !

Par delez cels qu’el boschet furent
ala et vint. Cil ne se murent, 
et quant il fu outre passez :
« Sire, fet ele, or est assez.
Or covient il que je m’en aille. 
Vous orrez ja noise et bataille ! » 
Fet li prestres : « Ice me tue 
que vous serez ja trop batue !
- Onques de moi ne vous soviengne,
dant prestres, de vous vous coviengne ! »
dist la damoisele en riant. 
Que vous iroie controuvant ?
Chascuns s’en vint a son repere. 
Cil qui se jut ne se pot tere :
« Dame orde, viex pute provee, 
vous soiez or la mal trovee !
dist li escuiers. Dont venez ? 
Bien pert que por fol me tenez ! »
Cele se tut et cil s’esfroie.
« Voiz, por le sanc et por le foie,
por la froissure et por la teste, 
ele vient d’avoec nostre prestre ! »
Issi dit voir et si nel sot.
Cele se tut si ne dist mot.
Quant cil ot qu’el ne se desfent,
par .i. petit d’iror ne fent, 
qu’il cuide bien en aventure
avoir dit la verité pure.
Mautalenz l’argüe et atise.
Sa fame a par les treces prise,
por le trenchier son coutel tret.
« Sire, fet el, por Dieu atret,
or covient il que je vous die,
or orrez ja trop grant voisdie. 
J’amaisse miex estre en la fosse !
Voirs est que je sui de vous grosse, 
si m’enseigna l’en a aler 
entor le moustier sanz parler
.iii. tors, dire .iii. patrenostres
en l’onor Dieu et ses apostres. 
Une fosse au talon feïsse
et par .iii. jors i revenisse.
S’au tiers jor ouvert le trovoie,
c’estoit .i. filz qu’avoir devoie,
et s’il estoit clos, c’estoit fille.
Or ne revaut tout une bille, 
dist la dame, quanques j’ai fet !
Mes par saint Jaque, il ert refet, 
se vous tuer m’en deviiez ! » 
Atant s’est cil desavoiez
de la voie ou avoiez iere, 
si parla en autre maniere :
« Dame, dist il, je que savoie 
du voiage ne de la voie ? 
Se je seüsse ceste chose
dont je a tort vous blasme et chose, 
je sui cil qui mot n’en deïsse 
se je anuit de cest soir isse ! » 
Atant se turent si font pes 
que cil n’en doit parler jamés
de chose que sa fame face.
N’en orra noise ne manace. 
Rustebuef dist en cest fablel :
quant fame a fol, s’a son avel ! 

Explicit de la damoisele qui fist les .iii. tors entor le moustier 
