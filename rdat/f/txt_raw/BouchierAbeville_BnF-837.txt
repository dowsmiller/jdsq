¶ Du bouchier d’Abeville 
Seignor oiez une merveille,
onques n’oïstes sa pareille, 
que je vous vueil dire et conter !
Or metez cuer a l’escouter.
Parole qui n’est entendue, 
sachiez de voir ele est perdue ! 
A Abevile ot .i. bouchier
que si voisin orent molt chier.
N’estoit pas fel ne mesdisanz,
mes sages, cortois et vaillanz
et loiaus hom de son mestier, 
et s’avoit sovent grant mestier
ses povres voisins soufraitex.
N’estoit avers ne covoitex. 
Entor feste toz sains avint 
qu’a Oisemont au marchié vint
le bouchier bestes achater,
mes ne fist fors voie gaster.
Trop i trova chieres les bestes,
les cochons felons et rubestes,
vilains et de mauvés afere.
Ne pot a els nul marchié fere. 
Povrement sa voie emploia.
Onques denier n’i emploia.

Aprés espars marchié s’en torne.
De tost aler molt bien s’atorne. 
Son sorcot porte sor s’espee
quar pres estoit de la vespree. 
Oiez comment il esploita ! 
Droit a Bailluel li anuita 
en mi voies de son manoir
quar tart estoit, si fist molt noir.
Penssa soi plus avant n’ira.
En la vile herbregera. 
Forment doute la male gent 
que ne li toillent son argent
dont il avoit a grant foison. 
A l’entree d’une meson
trueve une povre fame estant. 
Il le salue et dist itant : 
« A il en ceste vile a vendre 
riens nule ou l’en peüst despendre 
le sien por son cors aaisier 
c’onques n’amai autrui dangier ? » 
La bone fame li respont :
« Sire, par Dieu qui fist le mont,
ce dist mon baron sire Mile, 
de vin n’a point en ceste vile
fors noz prestres, sire Gautiers, 
a .ii. tonniaus sor ses chantiers
qui li vindrent de Nojentel.
Toz jors a il vin en tonel.
Alez a lui por ostel prendre.
- Dame, g’i vois sanz plus atendre,
dist li bouchiers, et Diex vous saut !
- A foi, sire, Diex vous consaut ! »
Atant s’en part, n’i vout plus estre.
Venuz est au manoir le prestre. 
Li doiens seoit sor son sueil
qui molt fu plains de grant orgueil. 
Cil le salue et puis li dist :
« Biaus sire, que Diex vous aït,
herbregiez moi par charité,
si ferez honor et bonté.
- Preudom, fet il, Diex vous herbert
quar foi que doi a saint Herbert, 
lais hom ceenz ja ne girra ! 
Bien ert qui vous herbregera
en cele vile la aval. 
Querez tant amont et aval 
que vous puissiez ostel avoir 
quar je vous faz bien asavoir 
ja ne girrez en cest porpris. 
Autre gent i ont ostel pris 
ne ce n’est pas costume a prestre
que vilains hom gise en son estre.
- Vilains ? Sire, qu’avez vous dit ? 
Tenez vous lai homme en despit ?
- Oïl, dist il, si ai reson ! 
Alez ensus de ma meson !
Il m’est avis ce soit ramposne.
- Non est, sire, ainz seroit aumosne 
s’anuit mes me prestiez l’ostel
que je n’en puis trover nul tel.
Je sai molt bien le mien despendre.
Se rien nule me volez vendre, 
molt volentiers l’achaterai 
et molt bon gré vous en savrai
quar je ne vous vueil rien couster. 
- Ausi bien te vendroit hurter
ta teste a cele dure pierre,
ce dist li doiens, par saint Piere ! 
Ja ne girras en mon manoir !
- Deable i puissent remanoir,
dist li bouchiers, fols chapelains ! 
Pautoniers estes et vilains ! »

Atant s’en part, ne volt plus dire.
Plains fu de grant corouz et d’ire. 
Oiez comment il li avint !
Quant il fors de la vile vint, 
devant une gaste meson 
dont cheü furent li chevron
encontre .i. grant tropé d’oeilles.
Por Dieu, or escoutez merveilles ! 
Il demanda au pastorel 
qui mainte vache et maint torel 
avoit gardé en sa jonece :
« Paistres, que Diex te doinst leece,
cui cist avoirs ? - Sire, le prestre.
- De par Dieu, fet il, puist ce estre ! »
Or oiez que li bouchiers fist. 
Si coiement .i. mouton prist
que li paistres ne s’en perçut. 
Bien l’a engingnié et deçut !
Maintenant a son col le rue. 
Parmi une foraine rue
revient a l’uis le prestre arriere,
qui molt fu fel de grant maniere,
si comme il dut clorre la porte, 
et cil qui le mouton aporte
li dist : « Sire, cil Diex vous saut 
qui sor toz hommes puet et vaut ! » 
Li doiens son salu li rent, 
puis li demande isnelement :
« Dont es tu ? - D’Abevile sui.
A Oisemont au marchié fui.
N’i achetai que cest mouton,
mes il a molt cras le crepon.
Se anuit mes me herbregiez,
que bien en estes aaisiez, 
je ne sui avers ne eschars : 
anuit ert mengie la chars 
de cest mouton por qu’il vous plaise
quar aporté l’ai a malaise. »

Li doiens pensse qu’il dit voir,
qui molt goulouse autrui avoir. 
Miex aime .i. mort que .iiii. vis !
Dist ainsi, comme il m’est avis :
« Oïl, certes, molt volentiers !
Se vous estiez ore vous tiers,
s’auriez vous ostel a talent. 
Ainz nus hom ne me trova lent 
de cortoisie et d’onor fere !
Vous me samblez molt debonere.
Dites moi comment avez non.
- Sire, par Dieu et par son non, 
j’ai non David en droit baptesme
quant je reçui et huile et cresme.
Traveilliez sui en ceste voie.
Ja Damediex celui ne voie,
a foi, cui ceste beste fu ! 
Tans est huimes d’aler au fu ! » 
Atant s’en vont en la meson
ou le feu estoit de seson. 
Lors a sa beste mise jus
puis a regardé sus et jus. 
Une coingnie a demandee
et on li a tost aportee.
Sa beste tue et puis l’escorce.
Sor .i. banc en geta l’escorce,
puis le pendi lor iex voiant.
« Sire, por Dieu, venez avant !
Por amor Dieu, or esgardez 
com cis moutons est amendez ! 
Veez comme est cras et refais ! 
Mes molt m’en a pesé le fais 
que de molt loing l’ai aporté !
Or en fetes vo volenté.
Cuisiez les espaules en rost, 
s’en fetes metre plain .i. pot
en essau avoec la mesnie.
Je ne di mie vilonie, 
ainz mes plus bele char ne fu !
Metez le cuire sor le fu. 
Veez comme est tendre et refete 
Ainçois que la saveur soit fete
ert ele cuite voirement.
- Biaus ostes, fetes vo talent !
Sor vous ne m’en sai entremetre. 
- Fetes donques la table metre !
C’est prest, n’i a fors de laver
et des chandoiles alumer. »

Seignor, ne vous mentirai mie. 
Li doiens avoit une amie 
dont il si fort jalous estoit 
toutes les nuiz qu’ostes avoit
la fesoit en sa chambre entrer. 
Mes cele nuit le fist souper
avoec son oste lïement. 
Servi furent molt richement
de bone char et de bon vin. 
De blans dras qui erent de lin
fist on fere au bouchier .i. lit.
Molt ot leenz de son delit. 
Li doiens sa meschine apele
« Je te commant, fet il, suer bele, 
que noz ostes soit bien et aise
si qu’il n’ait rien qui li desplaise. » 
Atant se vont couchier ensamble
il et la dame, ce me samble,
et li bouchiers remest au fu. 
Ainz mes si aaisiez ne fu !
Bon ostel ot et biau samblant.
« Bele suer, fet il, vien avant.
Traite en ça, si parole a moi
et si fai ton ami de moi.
Bien i porras avoir grant preu.
- Ostes, tesiez, ne dites preu. 
Je n’apris onques tel afere !
- Par Dieu, or le te covient fere
par tel couvent que je dirai.
- Dites le dont et je l’orrai. 
- Se tu veus fere mon plesir
et tout mon bon et mon desir,
par Dieu que de vrai cuer apel,
de mon mouton auras la pel.
- Biaus ostes, jamés ce ne dites ! 
Vous n’estes mie droiz hermites 
qui tel chose me requerez ! 
Molt estes de mal apenssez !
Dieu merci, com vous estes sos !
Vo bon feïsse, mes je n’os : 
vous le diriez demain ma dame.
- Suer, se ja Diex ait part en m’ame, 
en ma vie ne li dirai 
ne ja ne t’en encuserai ! » 
Dont li a cele creanté 
qu’ele fera sa volenté
toute la nuit tant que jors fu.
Dont se leva et fist son fu,
son harnois et puis trest ses bestes.
Lors primes s’est levez li prestres. 
Il et son clerc vont au moustier
chanter et fere lor mestier,
et la dame remest dormant. 
Et ses ostes tout maintenant 
se vest et chauce sanz demeure
quar bien en fu et tans et eure. 
En la chambre sanz plus atendre
vint a la dame congié prendre.
La clique sache, l’uis ouvri
et la dame si s’esperi.
Ses iex ouvri, son oste voit
devant s’esponde trestout droit. 
Lors li demande dont il vient
et de quel chose il li sovient.
« Dame, fet il, graces vous rent. 
Herbregié m’avez a talent 
et molt m’avez biau samblant fait ! »
Atant vers le chevés se trait. 
Sa main mist sor le chaveçuel
et trest arriere le linçuel, 
si voit la gorge blanche et bele
et la poitrine et la mamele.
« E Diex, dist il, je voi miracles !
Sainte Marie, saint Romacles, 
comme est li doiens bien venuz
qui o tel dame gist toz nuz,
que si m’aït sainz Onorez, 
uns rois en fust toz honorez ! 
Se j’avoie tant de loisir
que g’i peüsse .i. poi gesir, 
refez seroie et respassez !
- Biaus ostes, ce n’est mie assez
que vous dites, par saint Germain !
Alez ensus, ostez vo main !
Mesires aura ja chanté. 
Trop se tendroit a engané 
se en sa chambre vous trovoit !
Jamés nul jor ne m’ameroit, 
si m’auriez mal baillie et morte ! » 
Et cil molt bel la reconforte :

« Dame, fet il, por Dieu, merci ! 
Jamés ne mouverai de ci
por nul homme vivant qui soit,
nes se li doiens i venoit. 
Por qu’il deïst une parole
qui fust outrageuse ne fole, 
je l’ocirroie maintenant ! 
Mes or otroiez mon commant
et fetes ce que je voudrai. 
Ma piau lanue vous donrai
et grant plenté de mon argent.
- Sire, je n’en ferai noient 
que je vous sent si a estout
que demain le diriez par tout.

- Dame, dist il, ma foi tenez.
Tant com je soie vis ne nez, 
ne le dirai fame ne homme 
par toz les sainz qui sont a Romme ! » 
Tant li dist et tant li promet 
la dame en sa merci se met
et li bouchiers bien s’en refet,
et quant il en ot son bon fet,
d’iluec se part, n’i volt plus estre, 
et vint au moustier ou le prestre 
ot commencié une leçon
entre lui et .i. sien clerçon.
Si comme il dist Jube Domne,
ez le vous el moustier entré.

« Sire, fet il, graces vous rent !
Ostel ai eü a talent. 
Molt me lo de vo biau samblant ! 
Mes une chose vous demant
et vous pri que vous le faciez,
que vous ma pel achatissiez,
si m’avriez delivré de paine. 
Bien i a .iii. livres de laine !
Molt est bone, si m’aït Diex !
.III. sous vaut, vous l’avrez por .ii. 
et molt bon gré vous en savrai !
- Biaus ostes, et je le ferai 
por l’amor de vous volentiers ! 
Bons compains estes et entiers ! 
Revenez moi veoir sovent ! »
Sa pel meïsme cil li vent.
Congié demande si s’en va, 
et la dame lors se leva
qui molt ert jolie et mingnote, 
si se vest d’une verde cote
molt bien faudee a plois rampanz. 
La dame ot escorcié ses panz 
a sa çainture par orgueil.
Cler et riant furent si oeil. 
Et la baissele sanz atendre
vint a la pel, si la vout prendre
quant la dame li desfendi.
« Diva ! fet ele. Et quar me di 
qu’as tu de cele pel a fere !
- Dame, j’en ferai mon afere. 
Je la vueil au soleil porter
por le cuirien fere essuer. 
- Non feras ! Lai le toute coie !
Ele pendroit trop sor la voie.
Mes fai ce que tu as a fere.
- Dame, dist el, je n’ai que fere.
Je levai plus matin de vous.
A foi, maugré en aiez vous ! 
Vous en deüssiez bien parler !
- Trai tẹ ensus, lai la pel ester ! 
Garde que plus la main n’i metes 
ne que plus ne t’en entremetes !

- En non Dieu, dame, si ferai ! 
Toute m’en entremeterai !
J’en ferai comme de la moie. 
- Dis tu donques que ele est toie ?
- Oïl, je le di voirement !
- Met jus la pel, va si te pent 
ou tu ailles en la longaingne !
Certes, or ai je grant engaingne 
quant tu deviens si orguilleuse !
Pute ribaude pooilleuse, 
va tost si vuide ma meson !
- Dame, vous dites desreson
qui por le mien me ledengiez.
Se vous seur sainz juré l’aviez,
s’est ele moie toute voie.
- Vuide l’ostel, va si te noie ! 
Je n’ai cure de ton service 
que trop es pautoniere et nice !
Se mesires juré l’avoit,
ceenz ne te garantiroit, 
si t’ai jẹ ore cueilli en hé ! 
- Parmi le col ait mal dehé 
qui jamés jor vous servira ! 
J’atendrai tant que il vendra
et puis aprés si m’en irai. 
De vous a lui me clamerai !
- Clameras ? Pute viex buinarde, 
pullente ribaude bastarde !
- Bastarde ? Dame, or dites mal ! 
Li vostre enfant sont molt loial 
que vous avez du prestre eüs ?
- Par la passïon Dieu, met jus 
la pel ou tu le comparras !
- Miex vous vendroit estre a Arras,
par les sainz Dieu, voire a Coloingne ! »
Et la dame prent sa quenoille. 
.I. cop l’en done et ele crie :
« Par la vertu sainte Marie, 
mar m’i avez a tort batue ! 
La pel vous ert molt chier vendue 
ainçois que je muire de mort ! »
Lors pleure et fet .i. duel si fort. 
A la noise et a la tençon
entra le prestre en la meson.
« Qu’est ce ? dist il. Qui t’a ce fet ?
- Ma dame, sire, sanz mesfet !
- Sanz mesfet ? Voir, ne fu ce mie
qu’ele t’a fet tel vilonie.
- Par Dieu, sire, por la pel fu
qui la pent encoste ce fu. 
Sachiez que vous me commandastes 
ersoir quant vous couchier alastes
que noz ostes, sire Davis,
fust aaisiez a son devis,
et je fis vo commandement, 
et il me dona vraiement
la pel. Sor sainz le juerrai 
que molt bien deservie l’ai ! »

Li doiens ot et aperçoit 
aus paroles qu’ele disoit
l’avoit ses ostes enganee.
Por ce li ot sa pel donee.
S’en fu corouciez et plains d’ire,
mes son pensser n’en osa dire.
« Dame, fet il, se Diex me saut,
vous avez fet trop vilain saut. 
Petit me prisiez et doutez 
qui ma mesnie me batez ! 
- Ba ! Qu’ele veut ma pel avoir !
Sire, se vous saviez le voir
de la honte qu’ele m’a dite,
vous l’en renderiez la merite, 
qui voz enfanz m’a reprovez ! 
Mauvesement vous en provez 
qui soufrez qu’ele me ledange 
et honist toute par sa jangle ! 
Je ne sai qu’il en avendra ! 
Ja ma pel ne li remaindra ! 
- Vostre ? - Voire ! - Par quel reson ? 
- Nostre ostes jut en no meson 
sor ma coute, sor mes linceus,
que maugré en ait sainz Aceus, 
si volez ore tout savoir !
- Bele dame, or me dites voir, 
par cele foi que me plevistes
quant vous primes ceenz venistes, 
cele pel doit ele estre vostre ?
- Oïl, par sainte patrenostre ! » 
Et la baissele dist adonques :
« Biaus sire, ne le creez onques ! 
Ele me fu ainçois donee !
- Ha ! Pute, mal fusses tu nee ! 
On vous dona la passïon ! 
Alez tost hors de ma meson 
que male honte vous aviegne !
- Par le saint signe de Compiegne,
dame, fet il, vous avez tort ! 
- Non ai quar je le haz de mort
por ce qu’ele est si menterresse, 
cele ribaude larronnesse !
- Dame, que vous ai je emblé ?
- Ribaude, mon orge et mon blé,
mes pois, mon lart, mon pain fetiz !
Certes, vous estes trop chetiz 
qui ceenz l’avez tant soufferte !
Sire, paiez li sa deserte,
por Dieu, si vous en delivrez !
- Dame, fet il, or m’entendez. 
Par saint Denis je vueil savoir
la quele doit la pel avoir. 
Cele pel qui la vous dona ?
- Nostre ostes quant il s’en ala.

- ois ! Por les costez saint Martin, 
il s’en ala des hui matin 
ainz que fust levez li solaus ! 
- Diex ! Com vous estes desloiaus 
qui jurez si estoutement ! 
Ainz prist congié molt bonement
avant qu’il en deüst aller. 
- Fu il donques a vo lever ?
- Nenil. Adonc je me gisoie. 
De lui garde ne me donoie
quant je le vi devant m’esponde.
Il estuet que je vous desponde. 
- Et que dist il au congié prendre ?
- Sire, trop me volez sorprendre ! 
Il dist : « A Jhesu vous commant ! »
Adonc s’en parti a itant, 
ainz plus ne parla ne ne dist 
ne nule rien ne me requist 
qui vous tornast a vilonie, 
mes vous i chaciez boiserie ! 
Onques ne fui de vous creüe
et si n’avez en moi veüe,
grace Dieu, se molt grant bien non,
mes vous i chaciez trahison, 
si m’avez en tel prison mise
dont ma char est tainte et remise.
De vostre ostel ne me remue. 
Mise m’avez müer en mue ! 
Trop ai esté en vo danger
por vo boivre, por vo mengier !
- Ahi ! fet il, fole mauvaise, 
je t’ai norrie trop a aise ! 
Pres va que ne te bat et tue ! 
Je sai de voir qu’il t’a foutue ! 
Di moi por qoi ne crias tu ! 
Il t’estuet rompre le festu !
Va, si vuide tost mon ostel,
et je irai a mon autel. 
Maintenant deseur jurerai 
jamés en ton lit ne girrai ! » 
Par molt grant ire s’est assis
corouciez, tristes et penssis.

Quant la dame aïré le voit, 
forment li poise qu’ele avoit
tencié ne estrivé a lui.
Molt crient que ne li face anui. 
En sa chambre s’en va atant 
et li paistres tout maintenant 
qui ses moutons avoit contez
- ersoir l’en fu li uns emblez, 
il ne set qu’il est devenuz - 
grant aleüre en est venuz
frotant ses hines en meson. 
Li prestres ert sor sa leson
molt corouciez et eschaufez. 
« Qu’est ce ? Mal soies tu trovez !
Mauvés ribaus, dont reviens tu ? 
Qu’est ce ? Comfet samblant fez tu !
Filz a putain, vilain rubestes, 
or deüsses garder tes bestes ! 
Pres va ne te fier d’un baston !
- Sire, n’ai mie d’un mouton, 
tout le meillor de no tropé ! 
Je ne sai qui le m’a emblé ! 
- As tu donques mouton perdu ? 
On te deüst avoir pendu ! 
Mauvesement les as gardez !
- Sire, fet il, or m’entendez ! 
Ersoir quant en la vile entrai 
.i. estrange homme i encontrai 
que onques mes veü n’avoie
en champ n’en vile ne en voie.
Cil le m’embla, ce m’est avis.
- Par les sainz Dieu, ce fu Davis, 
noz ostes qui ceenz a jut ! 
Bien m’a engingnié et deçut
qui ma mesnie m’a foutue, 
ma pel meïsme m’a vendue ! 
De ma paste m’a fet tortel ! 
En connoistroies tu la pel ?
- Oïl, sire, foi que vous doi !
Bien la connoistrai se la voi.
Je l’ai eü .vii. anz en garde. »
Cil prent la pel, si le regarde. 
Aus oreilles et a la teste
connut bien la pel de sa beste.
« Harou ! Las, dist li pasturiaus,
par Dieu, sire, c’est Cornuiaus, 
la beste que je plus amoie ! 
En mon tropé n’avoit si coie ! 
Mieudres de lui ne pooit estre !
- Venez ça dame, dist le prestre,
et tu baissele, vien avant.
Parole a moi, je te commant.
Respont a moi quant je t’apel. 
Que claimes tu en ceste pel ?
- Sire, trestoute la pel claim,
dist la meschine au chapelain.
- Et vous que dites, bele dame ?
- Sire, se Diex ait part en m’ame, 
ele doit estre par droit moie ! 
- Ele n’ert ne vostre ne soie 
se par jugement ne l’avez ! »
Seignor, vous qui les biens savez, 
Huistaces d’Amiens vous demande 
et prie par amors et mande 
que vous faciez cest jugement
bien et a droit et leaument. 
Chascuns en die son voloir
li quels doit miex la pel avoir, 
ou li prestres ou la prestresse 
ou la meschine piprenesse ! 

Explicit du bouchier d’Abevile 
