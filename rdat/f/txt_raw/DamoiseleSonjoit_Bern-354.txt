Ci commance de la damoisele qui sonjoit qu’en la fotoit 
Une damoisele sonjoit
que uns biax bacheliers l’amoit.
Vestuz d’une cote de pers, 
venoit de tort et de travers
et avoque li se couchoit.
Ensin com ele ce sonjoit, 
entra icil en la maison
si c’onques ne l’oï nus hon.
Tant quist que il trova lo lit.
Gros avoit et carré lo vit,
et molt ert cointes lo ribaut.
Il joint les piez, si fist un saut
el lit o cele se dormoit.
Li pautoniers estoit aroit,
si la prant et corbe et enbronche,
et cele dort tot jorz et ronche.
. III. foiz l’a foutue en dormant,
ainz ne se mut ne tant ne qant,
mais aprés la carte s’esvoille. 
Or oroiz ja une mervoille !
Les iauz ovre, si l’a choisi,
giete les poinz, si l’a saisi.
« Estez ! fait el. Tu i es pris ! 
Devant l’evesque de Paris 
vos covanra a droitoier ! 
Qui vos fist lo parc peçoier 
sanz congié qant me dormoie ? 
Si Dex me doint mes que je voie
pere ne mere que je aie,
trop estes de male menaie,
qui si m’avez despucelee. 
Ja mais ne serai marïee ! 
Mais or me faites autretant 
par acorde com men dormant 
car je ne sai en moie foi 
com vos gitez les cos lo roi
la o lo mal as dames tient.
Je dormoie, il ne m’en sovient ! 
Esploitiez tost ! Je vos donrai
d’une blanche toile que j’ai,
chemise et braië orandroit. 
Dex male honte li en voit 
qui ne gaaigne qant il puet !
Esploitiez, que faire l’estuet ! »
Lors l’avoit prise a la torcoise, 
si l’anbrunche bien et entoise
car n’i vialt pas qu’i li eschape,
et cil lait core, si la frape,
mais la meschine bien se tient.
« C’est por noiant, il ne vos crient !
Il n’avra garde a ceste pointe, 
se vos estoiez or plus corr cointe sic cointet
que vos n’iestes de la moitié, 
por ce ce estes bien paignié 
et je sui encontre assez blonde ! 
Par cui passastes vos l’esponde 
qant je me dormoie en mon lit ? 
Cuidiez vos por vostre grant vit 
avoir moi si estoutoiee ? 
Je sui encor saine et haitiee 
plus que vos au mien escïent !
Se je de vos ne me deffant,
don sui je pire que ribaude. 
Vos en avroiz ja une chaude !
Or faites tost, si alez jus
car je revoil aler desus.
Ce n’est pas, ce m’est avis, honte
qant home faut, ce fame monte ! »
Ensi torna son sonje a bien. 
Autresi face a moi lo mien 
et a cez dames qui ci sont ! 
Lo premier que il songeront 
soit autresi comme ce fu ! 
Molt lor seroit bien avenu ! 

