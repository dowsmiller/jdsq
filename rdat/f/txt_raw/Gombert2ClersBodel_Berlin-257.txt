En iceste fable parrolle 
de .ii. clers qui vindrent d’escole 
s’orent despendu lor avoir
et en folie et en savoir.
Ostel pristrent ches .i. vilein.
De sa fame, dame Gillein, 
fu l’un des clers des qu’i la vit
si fous que amer li covint,
mes ne set comment s’en acointe.
La dame estoit mignote et cointe,
s’ot cler les euz comme cristal. 
Tote jor l’esgarde a estal
li clers, si c’autre part ne cille. 
Li autres aama sa fille
si qu’adés i metoit ses euz. 
Cil mist encor s’entente miex
car sa fille ert et jane et bele,
et je di c’amor de pucele,
quant faus cuer n’i est ententis, 
est sor totes amors gentis
com est li ostour au terçueil. 
.I. petit enfant el berçueil
pessoit la prodefame en l’astre.
Que qu’ele l’entendoit a pestre,
l’un des clers les li s’acosta. 
Fors de la paalete osta
l’anelet ou ele pendoit, 
si le bouta dedens son doit
si cointement que nus nel sot. 
Tiex biens com frere Gonbers ot 
orent la nuit asez si oste :
let bouli, frommage et composte.
Ce fu asez conmë a vile. 
Molt fu tote nuit dame Gille
regardee de l’un des clers. 
Les iex i avoit si aers
que il nes en poeit retrere.
Li vileins, qui bien cuidoit fere 
et n’i entendoit el que bien,
fist leur lit fere les le sien,
ses a couchiez et bien covers. 
Dont s’est couchié sire Gonbers
quant fu chaufé au feu d’estouble,
et sa fille jut tote sole.
Des que la gent fu endormie,
li clers ne s’entroublia mie.
Molt li bat le cuer et flaelle. 
O tot l’anel de la paelle
au lit la pucele s’en vint. 
Or oiez com il li avint !
Les li se couche et les dras euvre. 
« Qui est ce or qui me descuevre ?
fet ele quant ele le sent.
Sire, por Deu omnipotent, 
qu’avez vos quis ci a tele eure ?
- Bele, se Jhesu me sequeure, 
n’aiez paour que sus vos voise !
Mes tesiez vos, ne fetes noise, 
que vostre pere ne s’esveille 
car il cuideroit ja merveille
s’il savoit qu’avec vos geüse. 
Il quideroit que je eüse
de vos fete mes volentez.
Mes se mon bon me consentez,
grant bien vos en vendra encor, 
et s’avrés ja mon anel d’or
qui plus vaut de .iiii. besanz. 
Sentez mon com il est pesanz ! 
Il m’est trop grant au doi manel ! » 
A tant li a bouté l’anel
el doi, si li passe la jointe, 
et cele s’est envers li jointe
et jure qu’ele le prendroit.
Toutevoies, qu’a tort qu’a droit, 
l’un vers l’autre tant s’umelie
que li clers li fist la folie,
mes com il plus acole et bese, 
plus est ses compains en malese
c’a la dame ne puet venir,
car cil li fet resovenir,
que il ot fere ses deliz. 
Ce qu’a l’un estoit paradis 
estoit a l’autre droit enfers !
Dont s’est drecié sire Gonbers,
si se leva pissier touz nuz, 
et li clers est au lit venuz
a l’esponde par dedevant,
si prent le bers atot l’enfant. 
Au lit le met ou ot geü. 
Ez vos dant Gonbert deceü 
car tot a costume tenoit
la nuit, quant de pisier venoit,
qu’il gardoit au berçueil premier.
Si conme il estoit coustumier, 
vint atastant sire Gombers
au lit, mes n’i fu pas li bers.
Quant il n’a le berçuel trové,
lors se tint por musart prové.
Il cuide avoir voie changie.
« Deable, fet il, me charie 
car en cest lit gisent mi oste ! »
Lors vint a l’autre lit encoste,
si sent le berz o le mailluel. 
Et le clerc jouste le paluel
se tret, que le linçuel ne sente. 
Lors fist Gombert chiere dolente
quant il n’a sa fame trovee. 
Cuide qu’ele soit relevee
pissier et fere ses degras.
Le vilein senti chaus les dras,
si se muce entre les linceus.
Le someil li fu pres des eus,
si s’en dormi enelepas. 
Et li clers ne s’oublia pas :
avec la dame ala couchier.
Einz ne li lut son nes mouchier,
s’ot été .iii. fois asaillie.
« Ha, dant Gombert, bone mesnie, 
molt me maines de male pile !
Sire Gombert, fet dame Gille,
si viex com estes et usez, 
trop estes anuit eschaufez ! 
Ne sai de quoi il vos sovient ! 
Grant piece a mes ne vos avint ! 
Cuidiez vos qu’il ne m’en anuit ? 
Vos avez fet ausi anuit 
com s’il n’en fust nul recovriers ! 
Trop estes anuit bons ovriers ! 
N’avez gueres esté oiseus ! »
Cil ne fu mie trop noiseus,
einz fist totes voies son bon,
et cil li let fere le son. 
Ne l’en est pas a une bille !
Li clers qui jut avec sa fille,
quant assez ot fet son delit,
penssa qu’il iroit a son lit,
ainz que li jours fust esclairiez. 
A son lit s’en est reperiez 
ou Gonbert se gisoit, ses ostes. 
Et cil le fiert delés les costes 
grant coup du poing - A tort le coute !
« Cheitis, bien as gardé la coute !
fet cil. Tu ne vauz une tarte !
Mes ençois que de ci me parte,
te dirai bien fete merveille. »
Atant sire Gonbert s’esveille, 
si s’est tantost aperceüz 
qu’il est gabez et deceüz
par les clers et par lor engiens.
« Di moi dont, fet il, dont tu viens !
- Dont ? » fet il, si nomma tot outre :
« Par le cuer Dieu, je vien de foutre ! 
- Mes que ce fu ? - La fille a l’oste ! 
Sin ai pris deriere et encoste !
Afeuré li ai son tonnel, 
et si li ai donné l’anel
de la paalete de fer.
- Ce soit par trestouz ceus d’enfer,
fet cil, les cens et les milliers ! »
Atant l’aert par les iliers,
sel fiert du poing delés l’oïe, 
et cil li rent tele joïe
que tuit li oeil li estencelent. 
Et par les cheveus s’entr’aerdent
si fort, qu’en diroie je el, 
c’on les poïst sor .i. tinel
porter de chief en chief la vile.
« Sire Gombert, fet dame Gille, 
levez tost sus car il me semble 
que li clerc combatent ensemble !
Je ne sai qu’il ont a partir.
- Dame, jes irai departir ! »
fet cil. Lors s’en vet cele part.
Venuz i dut estre trop tart,
que ses compainz ert abatuz,
quant cil s’est sor eus enbatuz. 
Dont en ot le peour Gombert
car cil l’ont ambedui aers.
Li .i. le bat, l’autre le fautre. 
Tant le boute li .i. sor l’autre
qu’il ot, par le mien encïentre, 
si mol le dos comme le ventre !
Quant ainsi l’orent atorné, 
andui sunt en fuie torné
par l’uis, si le lessent tot ample. 
Ceste fable dit por essample 
que nus hons qui bele fame ait 
por nule proiere ne lait 
jesir clerc dedenz son ostel
qu’il ne li facë autretel.
Qui bien lor fet sovent le pert,
ce dit le fablel de Gombert. 

Explicit 
