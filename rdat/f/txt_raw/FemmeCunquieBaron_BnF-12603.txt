De le femme qui cunquie sen baron 
e vous dirai, s’il vous siet,
d’un castiel qui sor le mer siet,
qu’il ii avint, n’a pas lonc tans. 
Ja fu ensi c’uns païssians 
en cele ville femme prist
biele et gente, mais tant mesprist
qu’elẹ fu trop jovene a son oeus. 
Elle nel prisa pas .ii. oeus !
Elle le vit et noir et lait, 
et li vilains et honte et lait 
li refaisoit et rebatoit
com cil qui jalous en estoit. 
.I. an fu celle en cel mesaise
qu’elẹ n’i voit cose quil li plaise, 
tant c’uns biaus vallés li proia 
et celle tout li otroia
quanqu’il requist molt volentiers. 
Ne passa pas .ii. mois entiers 
c’un jour vint cil veoir s’amie
car li vilains n’i estoit mie,
si acolerent et baisierent, 
et sachiés qu’il s’entralïerent 
de fairë entr’aus .ii. ensamble
che pour quoi hons et femme asanle.
Ensi sont dusquẹs a eure basse, 
et celle a dit a sa baiesse 
que tres bien garde se presist
que ses sires nes souspresist. 
Ne tarja gaires que nuis vint 
et li vilains droit a l’uis vint
si coiement que nus ne sot. 
Lors se tint li vallés pour sot
quant le vilain oï parler.
Lors ne sot il quel part aler.
La dame est de li desevree,
si s’en est ou celier entree,
ki molt pres de la cambre estoit. 
Boins vins en tonniaus i avoit
el celier. Quant la dame i vint,
d’un molt grant barat il souvint. 
Tout maintenant par li s’espant 
a tere boin vin cler et sain, 
puis a mis la broche en se main
pour le vilain qu’il ne trouvast,
et son pauchet dedens fichié, 
puis a a haute vois huchié :
« Aidiés, aidiés ! Li vins s’en court ! »
A tant li vilains i acourt,
qui demande que ce puet estre.
« Sire, bien dois courchiés estre,
fait la dame, de vostre truie ! 
Que Dix le maudie et destruie ! 
Par li avons eü damage ! 
Je ne vous tieng mie pour sage 
quant vous avés tel noureture ! 
Vous n’avés de vostre bien cure !
Mais jẹ i sui a boin point venue,
s’ai fait com bien apercheüe,
car a Diu plot, soie merchi !
Venés avant, si boutés chi
vostre pauchet, qui est plus gros,
car de chi remuer ne m’os, 
et je querrai la broque la
ou je vi que la truie ala. »
Lors vint avant li païsans. 
L’un de ses pauchiers a mis ens
et cele en a le sien sachié. 
Bien a le vilain atachié
la dame, et a tout son plaisir 
puet elle bien avoir loissir
de son ami metre a la voie.
Lors vint a li, si l’en envoie, 
mais ains se sont entrebaisié
car bien en furent aasié,
et bien porrent, si com moi samble, 
longement demourer ensamble
sans paour, qu’il n’ont nulle garde
du païsant qui son vin garde,
qui est sains et clers et deliés. 
Ne fust mie si bien loiiés 
li vilains s’il fust en aniaus ! 
Jamais por li n’ert li tonniaus
guerpis, se la broce ne voit
el pertuis ou son pauch avoit,
et si quide dire oraison... 

