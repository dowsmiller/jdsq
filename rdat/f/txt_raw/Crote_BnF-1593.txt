Li fabliaus de la merde 
A cui que il soit lait ne bel, 
commencier vos voil .i. fablel 
por ce qu’il m’est conté et dit 
que li fablel cort et petit
anuient mains que li trop lonc. 
Or escoutez ci aprés donc
que il avint a un vilain. 
Sor .i. coissin tot plain d’estrain 
se degratoit delez son feu 
et sa fame fu en son leu
de l’autre part seur une nate. 
Et li vilains qui se degrate
empoingne sa coille et son vit. 
Sa fame apele que il vit :
« Dame, foi que vos me devez,
or devinez, se vos savez, 
qu’est ce que je tieng en mon poing ! » 
Et cele qui ne fu pas loing
li respont, qui n’est pas cöarde : 
« Li malëoiz feus le vos arde ! 
Je cuit que ce soit vostre andoille !
- Par mon chief, ainçois est ma coille,
fet li vilains, qui gist sovine. 
Vos n’iestes pas bone devine ! » 
Et la dame tout coiement
taste a son cul isnelement.
Semblant fet qu’ele se desfrote, 
s’a trové une masserote
qui ert plus grosse que .i. pois.
A soi la sache demanois.
A tout le poil a li la tire. 
A son seignor commence a dire :
« Sire, fet ele, or gaigeroie
a vos, se gagier m’i osoie, 
qu’a .iii. moz ne devineroiz
que je tien ci entre mes dois.
- Et g’i met denree de vin,
fet li vilains, par saint Martin ! »

Einsi fu faite la fermaille
et cele la crote li baille.
Li vilains la prent et si taste.
« Par foi, fet il, je cuit c’est paste
por ce qu’ele est .i. petit mole.
- Par mon chief, c’est fausse parole !
fet la dame mout hautement. 
Vos mentez au commencement ! 
Or n’avez que .ii. moz a dire !
- Par le cuer Dé, je cuit c’est cire
que ou que soit avez trovee.
- Par foi, c’est mençonge provee !
fet cele qui le tient por sot. 
Or n’avez a dire q’un mot ! » 
Et cil en sa gole dedenz
la masche et mere entre ses denz,
que paor a que il ne perde.
« Par le sanc Dé, fet il, c’est merde ! 
Or m’en puis bien apercevoir !
- Par mon chief, vos avez dit voir ! 
Ce est merde de tot a estrous !
Jamés ne gaigerai a vos. 
Deable vos ont fait devin ! 
Je vos doi denree de vin ! » 


