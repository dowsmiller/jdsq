Plest vos oïr d’une bourjoise 
une aventure asés courtoise ? 
Nee et norrie estoit d’Orliens
et ses sires estoit d’Amiens,
riche et menant a desmesure. 
De marchaandise et d’usure
savoit touz les tours et les poins, 
et quant que il tenoit as poins
estoit molt richement tenu. 
De Normendie estoit venu
.iiii. clers normant escolier,
portant lour sas comme colier,
ou lor livres sunt et lor dras.
Li clerc furent et gros et gras,
et bien chantant et envoisié, 
et en la rue bien proisié
ou il avoient ostel pris.
.I. en i ot de molt grant pris,
qui chantoit par ches ces borjois,
s’estoit tenuz por trop courtois. 
A la bourjoise voirement
plesoit molt son acointement,
dont je vos ai avant conté.
Quant que cil dist li vint a gré. 
Tant vint li clerc et tant ala
que li bourjois s’en apenssa,
et par semblant et par parole, 
que cil la trera a s’escole 
s’il atant en poeit venir
qu’i la peüst seule tenir.
Laienz ot une seule niece,
qu’il avoit norrie grant piece.
Priveement a soi l’apele,
si li pramist une cotele, 
mes que au clerc li soit espie
et que la verité li die.
Cele li a tot otroié. 
Et l’escolier a tant proié
que la bourjoise a mise en voie. 
Et la meschine tote voie 
a tant escouté et oï
comment il ont lor plet basti,
au borjois vint demeintenant,
si li conte le convenant, 
que li parlemenz tel estoit 
que la dame au cler manderoit
quant li bourjois n’i seroit mie, 
qu’il seroit en marchaandise
fors de la vile conquester. 
A tant vendroit sanz demorer 
le clerc droit a .i. huis ferré
qu’ele li avoit devisé,
qui estoit devers le cortil,
ou il fesoit bel et gentil. 
La bourjoise li afia
qu’ele seroit contre li la.
Li bourjois entent la parolle. 
Entrez est en male riolle 
quant il entent qu’a l’anuitier
vendroit li clerc sans atargier.
Com ainz puet a la dame vient.
« Dame, fet il, il me convient
aler en ma marchaandie.
Gardez l’ostel, ma douce amie,
comme preudefame doit fere,
car rien ne sai de mon repaire.
- Sire, fet ele, volentiers ! » 
Cil atorne ses charetiers 
et dit qu’il s’ira hebergier 
pour ses jornees avancier
dusqu’a trois lieues de la vile.
La dame ne sot pas la guile.
Tost fist au clerc l’euvre savoir. 
Cil qui la cuida decevoir
s’en est tornez sanz atargier. 
Ses charetiers fist hebergier
molt pres d’iluec a .i. recet, 
si lour a dit tot soavet
qu’i le convient avant aler
a .i. riche home veut parler. 
Cil otrient sa volenté 
qui ne se sunt garde doné
du retour que il devoit fere,
et cil s’en vint vers son repere.
Tant qu’il fu vespre s’atarja.
Et quant il vit qu’il anuita,
que la nuit fu au jor merllee,
au vergier vint a recelee. 
A l’uis ferré qu’il bien savoit
s’en est venuz li borjois droit.
A l’uis hurta .i. petitet. 
Cele qui ne sot pas l’abet
s’en vint a l’uis et si l’ovri.
Entre ses braz le recoilli,
qu’el cuida que ses amis soit, 
mes esperance la deçoit ! 
Son mari salue enroment 
et li a dit molt doucement :
« Amis, bien soiez vos venuz ! » 
Cil s’est de haut parler tenuz,
si li rent son salu en bas. 
Tout meintenant enelepas 
par .i. destroit de la meson 
menoit la dame son baron
et vers sa chambre trestout droit. 
Quant de celui reson n’en oit 
que cil ne sonne .i. tot soul mot
qui tel semblant d’amour fet ot,
ce li tient sa chierë encline,
.i. petitet vers li s’acline.
Par desouz le chaperon garde. 
De traïson se done garde 
et voit tres bien et aperçoit
s’est ses mariz qui la deçoit.
Quant el prist a aperchoivre,
si s’apense de li dechoivre. 
Fames ont molt le sens agu !
Eles ont meint homes dechut.
Si fera ceste son vilein. 
Metre le fera en pelein
et li fera .i. mal joel.
« Amis, fet ele, molt m’est bel
que tenir vos puis et avoir. 
Je vos donré de mon avoir 
dont vos porrez vos gages trere
se vos celez bien cest afere.
O moi vendrez celeement. 
Je vos metrai priveement
en .i. perrin dont j’ai la clef. 
La si m’atendrez tot söef
tant que nos gens aront mengié,
et quant il seront tuit couchié,
lors vos metrai souz la cortine.
Ja nus ne sara la covine.
- Dame, dist il, bien avez dit. »
Diex, com cil savoit or petit
ce que sa fame li porpose, 
que li uns pensoit une chose 
et li autres penssoit tot el !
Encui avra mavés ostel, 
car quant la dame enfermé l’ot
el perrin dont issir ne pot,
a l’uis du vergier retorna.
Son ami prist qu’el i trova,
si l’enbrace et acole et bese.
Or est, ce quit, asés plus ese
li segont d’ouz que le premier !
Quant passé fu tot li vergier, 
droit en la chambre sunt venu 
ou li drap furent portendu.
La dame son ami i meine.
Desi en sa chambre le meine,
si l’a souz la cortine mis, 
et il s’est tantost entremis
du gieu que Amours li commande, 
car ne prisast mie une amande
tout l’autre gieu se cil ne fust, 
ne cele gré ne l’en seüst ! 
Quant asez se sunt envoisié 
et ont acolé et besié :
« Amis, fet ele, or m’entendez.
.I. petit ici m’atendez, 
et je m’en irai la dedenz
et si ferai souper nos genz.
- Dame, a vostre commandement ! »
Cele s’en vet molt lieement.
En la sale entre ou sa mesnie,
a son poeir l’a enhaitie.
Quant li mengiers fu aprestez,
mengerent et burent assez,
et quant il orent tuit mengié,
ençois que fusent desrengié,
la dame apele sa mesnie, 
si parolle comme afetie
as .ii. neveuz que li sire ot. 
Autre mesnee assez i ot :
il i avoit .i. grant Breton,
qu’eve portoit en la meson,
et chamberieres dusqu’a .iii., 
si i fu la niece au bourjois
et .ii. garchons et .i. ribaut.
« Seignor, fet el, se Diex me saut, 
or entendez a ma reson ! 
Vos avez en ceste meson
veü sovent .i. clerc venir,
qui ne me let en pes tenir.
D’amour m’a requise lonc tens.
Je l’en ai fet torjors desfens.
Quant vi que je n’i gariroie, 
je li otriai tote voie 
que je feroie tot son gré 
quant mon seignor seroit alé
quere loinz sa marcheandie.
Or est alé, Diex le conduie !
Li faus clerc qui tant m’a proïe,
de folie fere ennoiee, 
a bien de mon seignor seü
que fors de la vile est issu.
Enbatuz s’est anuit ceanz. 
Je l’ai enfermé la dedanz,
lasus amont en cel perrin. 
Je vos donré du meillor vin
qui ceanz soit une corgie, 
mes que je soie bien vengie ! 
Sus el perrin ! Amont alez ! 
O bons batons le me batez
encontre terre et en estant, 
et d’orbes cous li donez tant 
que jamés jor ne li en chaille 
de preudefame qui riens vaille ! »
Quant la mesnee l’uevre entent,
il saillent sus molt vistement.
L’un prent baston, l’autre tinel,
l’autre pesteil, qu’il n’i ot el,
et la dame la clef lor baille.
Qui tous les cous meïst en taille, 
a bon conteor le tenisse !
Ne suefre pas que il s’en isse, 
einz l’acueillent el perrin haut :
« Par Deu, clerjastre, ne vos vaut ! 
Ja vos avron decepliné ! » 
Li .i. l’a a l’autre geté
et par le chaperon saisi. 
Parmi la gorge l’estreint si
que il ne puet .i. mot sonner.
Cil l’en acoillent a doner.
Du batre ne sunt mie eschars.
Se il eüst doné .c. mars, 
par meintes foiz l’ont tooillié ! 
Bien li ont son hauberc roullé ! 
Li dui neveu molt fierement
sor lor oncle fierent sovent,
primes desus et puis en haut. 
Et la dame s’escrie en haut :
« Or du ferir, bone mesnie !
Fetes tant a ceste foïe,
le rïastre, le renoié
qui de folie m’a proié, 
que jamés jor ne soit tant os
de tolir dame son bon los, 
mes gardez bien ne le tuez !
Quant vos en avrés fet assez,
si le lanciez lafors au vent, 
qu’autre foiz n’i vieigne noient ! » 
Le bourjois voit bien c’on l’afole
et de sa fame ot la parolle,
qui si se fet du clerc vengier.
Ce le refet asouagier.
N’ose sonner .i. tot sol mot, 
einz suefre tot quant que lor plot,
et cil firent lor volenté.
Quant du batre se sunt lassé, 
la bourjoise haut lour escrie :
« Or est assez, franche mesnie !
Je ne veil mie qu’il i muire. 
Bien nos porroit a trestouz nuire ! »
Quant il ont lor dame entendue,
si le pranent sanz atendue.
Chascun de ceus le saisi bien,
hors le traïnent comme .i. chien,
si l’ont en .i. fumier flati, 
puis sunt ariere resorti
et si ont bien les huis serrez, 
et puis burent a grant plentez
et des blans et des auchorrois,
autant com se chascun fust rois.
Et la dame ot pastez et vin,
et blanche toaille de lin,
et grosse chandele de cire.
A son ami tint son concire,
quant sa mesnee fu couchie,
qui de boivre fu aesie.
Et cil qui el femier jesoit,
qu’il ont tenu a grant destroit, 
se traïna au miex qu’il pot
la ou son hernois lessié ot.
Quant sa gent si batu lo virent,
molt durement s’en esbahirent.
Demandent li comment li va.
« Mauvesement, fet il, m’esta !
En grant peril ai esté puis,
mes plus dire ne vos en puis.
En ma chareste me metez, 
a mon ostel me remenez
tantost com jor iert aparus, 
et si ne me demandez plus ! »
La nuit sejornent duc’au jour,
si apareillent lor atour.
Sus la chareste l’ont chargié,
vers lor ostel sunt avoié. 
Et la bourjoise d’autre part
de son ami enviz se part,
mes quant le jor vit esclairier,
si le met hors par le vergier, 
et de revenir le proia
quant la dame le mandera. 
Et cil li dist : « Molt volentiers ! » 
A tant li clerc se departi 
et la bourjoise reverti 
droit en sa chambre, si se couche.
Ez vos le bourjois en la couche,
qui molt a son cuer adoulé, 
mes ce l’a molt reconforté 
qu’il sent sa fame si loial
qu’il n’i set .i. seul point de mal,
et pense, se il puet garir,
molt la voudra toz jors chierir.
A son ostel s’en va tot droit,
et sa fame bel le rechoit.
O bones erbẹs li fist .i. baing,
tost le garist de cel mehaig.
Demanda li com il avint.
« Dame, dist il, il me covint
par .i. peril destroit passer,
ou l’en me fist les os casser. » 
Cil de la meson li conterent
du clerc comment i l’atraperent,
comment la dame l’ot bailli.
« Par mon chief, el se desfendi 
comme dame cortoise et sage ! » 
Onques puis en tot son aage 
de nule rien ne la mescrut ! 
Einsi la bourjoise deçut
son mari qui la vot deçoivre. 
Il meïmes brasça son boivre ! 

Explicit 
