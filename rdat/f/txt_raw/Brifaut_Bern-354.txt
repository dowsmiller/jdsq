et conmence de Brifaut iii 
D’um vilain riche et non sachant, 
qui aloit les marchiez cerchant 
a Arraz, Abeville, a Lanz,
m’est venu de conter talanz.
S’en diré, s’oïr me volez :
moult doi bien estrë escoutez.
De ce di ge, que fox que nices, 
que tiex hom n’est pas de sens riches
ou l’en cuide moult de savoir,
s’il ert povres et sanz avoir,
que l’en tenroit por fol prové. 
Issi avon or esprové
lou voir et fait devenir fax.
Li vilains avoit non Brifax.
.I. jor en aloit au marchié, 
a son col avoit enchargié 
.x. aunes de moult bone toille : 
par devant li bat a l’ortoille
et par deriers li traïnoit.
.I. lerres derrieres venoit,
qui s’apensa d’une grant guille.
.I. fil en une aguille enfille, 
la toille sozlieve de terre
et moult pres de son piz la serre,
si la qeust devant a sa cote.
Pres a pres do vilain se frote,
qui enbatuz s’ert en la fole.
Brifax en la presse se foule. 
Et cil l’a bouté et sachié
qu’a la terre l’a trebuchié.
Et la toille li est chaüe,
et cil l’a tantost receüe, 
si se fiert entre les vilains.
Quant Brifax vit vuides ses mains,
dont n’ot en lui que correcier, 
en haut commença a huchier :
« Diex, ma toille ! Je l’ai perdue !
Dame sainte Marie, aiüe ! 
Qui a ma toille ? Qui la vit ? »
Li lerres s’estut .i. petit,
qui la toille avoit sor son col.
Au retorner lo tint p arpor fol,
si s’en vient devant lui ester,
puis dist : « Qu’as tu a demander,
vilains ? - Sire, je ai bien droit 
que ja porte ci or endroit
une grant toille, or l’ai perdue ! 
- Se l’eüsses ausi cosue
a tes dras com je ai la moie, 
ne l’eüsses gitiee en voie ! »
Dont s’en vait et lou lait a tant.
De sa toille fist son commant, 
car cil doit bien la chose perdre
qui folement la let aerdre.
A tant Brifax vient en maison.
Sa feme lou met a raison,
si li demande des deniers.
« Suer, fait il, va a ces greniers, 
si pren do blé et si lo vent
se tu viax avoir de l’argent, 
car certes je n’en aport gote.
- Non ? fait ele. La male goute 
te puist hui cest jor acorer !
- Suer, ce me doiz tu bien orer 
et faire encor honte graignor !
- Ha ! Por la crois au Sauveor, 
qu’est dont la toille devenue ?
- Certes, fait il, je l’ai perdue !
- Sicom tu as mençonge dite, 
te preigne male mort soubite !
Brifaut, vos l’avez brifaudee ! 
Car fust or la langue eschaudee 
et la gorge par ou passerent 
li morsel qui si chier costerent ! 
Bien vos devroit en devorer !
- Suer, si me puist morz acorer
et si me doint Diex male honte, 
se ce n’est voirs que je vos conte ! »
Maintenant morz celui acore.
Et sa feme en ot pis encore,
que ele enraja tote vive.
Cil fu tost morz, mais la chaitive
vesqui a dolor et a raje. 
Ensi plusor par lor otrage
muerent a dolor et a honte.
Tiex est la fins de nostre conte. 

