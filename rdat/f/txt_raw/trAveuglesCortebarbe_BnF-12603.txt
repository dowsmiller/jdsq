Des .iii. avules 
Une matere conterai
dont le flablel vous dirai. 
Je tieng le menestrel a sage 
qui en trouver met son usage 
dont on fait f l a ablïaus et contes
c’on dist devant rois, dus et contes. 
Flabliaus sont boin a escouter :
maint duel, maint mal font oublier
et maint anui et maint meffait.
Courtebarbë a cestui fait,
si croit bien qu’encor l’en souviengne. 
Il avint ja defors Compeingne
.iii. avule .i. chemin aloient. 
Entr’aus .iii. .i. garchon n’avoient 
k’il les menast ne condesist
ne le chemin lor apresist.
Chascuns avoit son hanepel. 
Mout povre estoient lor drapel
car vestu furent povrement. 
Tout le chemin si faitement
s’en venoient devers Saint Lis.
.I. clers revenoit de Paris, 
qui bien et mal asés savoit ; 
escuier et sommier avoit
et biel palefroi chevauchant. 
Les avules vient aprochant
car l’ambleüre venoit,
si voit que nus ne les menoit.
Lors se pensa qu’aucuns en voie. 
Comment alaissent il lor voie ? 
Puis dist : « El cors me fere goute 
se je ne sai s’il voient goute ! »
Li avule venir l’oïrent.
Erraument d’une part se tinrent, 
si s’escrient : « Faites nous bien !
Povre sommes sour toute rien. 
Cil est mout povre qui ne voit ! »
Li clers maintenant se pourvoit,
qui les veut aler ambousant.
« Vesci, fait il, .i. besant
que je vous done entre vous .iii.. 
- Diex le vous mire et sainte Crois !
dist chascuns. Ci n’a pas don lait ! » 
Chascuns quide ses compains l’ait.
A tant li clers ensus s’en part.
Dist que veïr veut lor depart. 
Erraument a pié descendi 
cil qui oï et entendi 
quanque li avule disoient
et comment entr’aus devisoient. 
Li plus maistres des .iii. a dit : 
« Ne nous a mie ore escoudit
qui a nous cest besant donna. 
En .i. besant mout bel don a !
Savés, fait il, que nous ferons ?
A Compengne retournerons.
Grant tans a que ne fumes aise. 
Or est bien drois que chascuns s’aise !
Compiengne est de tous biens plentive. 
- Com ci a parole soutive !
chascuns des autres li respont. 
Quar euïssiens passé le pont 
et fuissimes en tavrené ! » 
Vers Compeingne sont retourné ;
mout furent lié, baut et joant. 
Li clers adiés les vait sivant 
et dist tout adiés les sivra 
dessi atant qu’il saura
leur fin ! Dedens le ville entrerent, 
s’oïrent et si escouterent
c’om huçoit parmi le castel.
« Chi a boin vin fres et nouvel,
cha d’Auchoire, cha de Soissons, 
cha char d’oissons et poissons !
Chaiens fait boin despendre argent.
Ostel i a a toutes gens, 
si puet on aise herbregier ! »
Cele part vont tout sans dangier.
Tout .iii. entrent en le maison. 
Le bourgois ont mis a raison :
« Entendés cha a nous, font il. 
Ne nous tenés mie pour vil
se nous sommes trop povrement. 
Iestre volons priveement
en une loge biele et painte. 
Nous paierons miex que plus cointe 
car nous volons asés avoir ! » 
Li ostes pense : « Il dient voir,
sifaites gens ont deniers grans. »
En la haute logle les maine.
« Seignour, fait il, une sesmaine 
poés chi estre bien et biel ! 
En la ville n’a boin morseil
que vous n’aiés, se vous volés !
- Oïl, font il, or tost alés, 
si nous faites assés venir ! 
- Or m’en laissiés couvenir ! »
dist li bourgois, et puis s’en tourne.
De .v. mes pleniers lor atourne,
plaïs, chars, pastés et capons
et vins, mais que che fu des boins, 
puis si lor fait la sus tremetre
et fait des carbons el fu mettre.
Asis furent a haute table. 
Li vallés le clerc a l’estable
trait son cheval, l’ostel a prins.
Li clers fu sagẹs et bien aprins,
biaus et vestus mout richement. 
Sist avoec l’ostẹ courtoisement 
au digner le matinee
puis au souper a l’a vespree, 
et li avule du sollier
firent servir com chevalier.
Chascuns grant particle menoit,
l’uns a l’autre le vin donnoit.
« Tien, je t’en donne, aprés m’en donne ! 
Chius crut sor une vingne boine ! » 
Ne cuidiés pas k’il lor anuit ! 
Ensi jusques a mïenuit
furent en soulas sans dangier.
Li lit sont fait, si vont couchier
jusqu’a demain k’il fu bele eure, 
et li clers tout adés demeure
pour che k’il veut savoir lor fin. 
Li ostes ert levés matin
et si sergant, puis si conterent
combien char et poisson cousterent.
Dist li vallés : « En charité,
li pains, li vins et li pasté
ont bien cousté plus de .x. saus, 
tant ont il bien eü entre aus ! 
Li clers en a .v. a par lui.
- De lui ne puis avoir annui.
Va lasus, si me fais paiier ! » 
Et chius i vait sans delaiier
droit as avules, si lor dist
que chascuns esrant se vestit,
ses sires veut estre paiiés.
« Or, font il, ne vous esmaiés
car mout tres bien vous paierons. 
Savés vous combien nous devons ?
- Oïl, fait il, .x. saus avés.
- Bien le vaut ! » Kascuns est levés,
tout droit sont aval descendu.
Li clers a tout che entendu,
qui se chauçoit desor son lit. 
Li .iii. avule a l’oste ont dit :
« Sire, nous avons .i. besant,
si cuidons bien k’il soit pesans. 
Se nous en donnés le sourplus 
anchois que del vostre aions plus ! » 
Et dist li ostes : « Volentiers !
- Robert, fait l’uns, car li bailliés ! 
Vous l’euïs qui veniés premiers ! 
- Mais vous qui veniés daarains 
li donnés car je n’en euc mie ! 
- Dont l’a Rogiers Barbe Flourie !
- Non n’ai, mais vous l’avés, bien say ! 
- Par le cerveille bieu non ai ! 
- Et qui l’a dont ? - Tu l’as ! - Mais tu !
- Faites u vous serés batu,
fait li ostes, seignour truant, 
et mis en longueigne puant 
anchois que vous partés de chi ! »
A lui dient : « Pour Dieu, merchi 
car mout tres bien vous paierons ! » 
Lor recommence lor tenchons :
« Robert, fait l’uns, car li donnés 
le besant ; devant nous metés ! 
Vous le rechustes premerains !
- Mais vous, qui veniés daarains, 
li donnés car je n’en ai point !
- Or sui je bien venus a point,
fait li oste, quant on me truffe ! »
L’un va donner une grant buffe, 
puis fait aporter .iii. laingnars.
Li clers qui fu a biaus harnas,
qui le conte forment amoit,
de ris en aisses se pasmoit.
Quant il vit le laidengement,
a l’oste vint isnelement,
si li demanda k’il avoit,
quel cose tel gent demandoit. 
Dist l’ostes : « Du mien ont eü
.x. saus que mengié, que beü, 
si ne m’en font el k’escarnir !
Mais de che les voel bien garnir. 
Chascuns ara de son cors honte !
- Anchois les metés sur mon conte,
fait li clers. .XV. saus vous doi. 
Mal fait povre gent faire anoi ! » 
L’ostes respont : « Mout volentiers ! 
Vaillans clers estes et entiers ! »
Li avulë en vont tout quide. 
Or oués confaite refuite 
li clers pourpensa maintenant !
On aloit le messe sounant. 
Li clers tantost l’oste araisonne :
« Sire, fait il, vostre personne 
del moustier enne connissiés ? 
Ches .xv. saus bien li creriés 
se pour moi les vous voloit rendre ?
- De che ne sui mie a aprendre,
fait li bourgois, par saint Selvestre,
car je querrai bien nostre prestre,
s’il voloit, plus de .xxx. livres ! 
- Dites que je soie delivres
a l’ostel quant je revenrai.
Au moustier paiier vous ferai. » 
L’ostes le commande esraument 
et li clers tout si faitement 
dist son serjant k’il atournast 
son palefroi et son harnas
que tout soit prest quant il reviengne.
Ambedoi au moustier s’en vont,
dedens le canchiel entré sont. 
Li clers qui les .xv. saus doit
a pris son oste par le doit,
si l’a fait delés li assir, 
puis dist : « Je n’ai mie loissir
de demourer jusqu’aprés messe.
Avoir vous ferai vo premesse. 
Je li vois dire k’il vous pait 
.xv. saus trestout entressait
tantost qu’il avera canté. 
- Faites ent vostre volenté ! »
fait li bourgois qui bien le croit. 
Li prestres revestus estoit
qui grant messe devoit chanter. 
Li clers vint devant li ester
qui bien sot dire sa raison.
Bien sambloit qu’il fust gentius hon,
il n’avoit pas chiere rebourse.
.XII. deniers prist en se bourse,
le prestre le boute en sa main.
« Sire, fait il, par saint Germain,
entendés cha .i. peu a mi.
Tout clerc si doivent estre ami.
Pour che vien je pres de l’autel. 
Je jut anuit a .i. ostel
chiés .i. bourgois ki forment vaut. 
Li dous Jhesucrist le consaut 
car preudons est et sans boisdie ! 
Mais une mout grant maladie 
li prist hier soir dedens sa teste
entreus que nous meniemes feste.
Dieu merchi, or est ravoiés !
Mais encore li deut li chiés, 
si vous pri que vous i lissiés 
aprés le messe une euvangille
desour son chief de par saint Gille. » 
Fait li prestres : « Je li lirai ! » 
Au borgois dist : « Je l’i ferai 
tantost que jẹ arai messe dite !
- Dont en clainc je bien le clerc quite,
fait li bourgois. Plus ne demanc !
- Sire prestrẹs, a Dieu vous commanc ! »
Fait li prestres : « A Diu, biaus maistres ! »
Li prestres a l’autel va estre.
Hautement grant messe commence. 
Par .i. jour fu de dimenche
que au moustier vont mout de gens. 
Li clers ki fu et biaus et gens 
vint a son oste congiet prendre, 
et li ostes sans plus atendre
jusqu’a l’ostel le convoie.
Li clers monte, si va sa voie, 
et li bourgois tantost aprés
vint au moustier. Mout fu engriés 
de ses .xv. saus rechevoir ! 
Avoir les quide tout pour voir ! 
Ens el canchiel tant atendi 
que li prestres se desviesti
et que la messe fu chantee. 
Et li prestres sans demouree
a pris le livrë et l’estole,
puis a huché : « Sire Nichole,
venés avant, agenilliés ! » 
Ches paroles ne sont pas liés
au bourgois ; mout forment anoie. 
« Mais paiiés me tost ma monnoie ! »
Dist li prestres : « Nomini Dame, 
soiiés chest homme aidans a l’ame !
Ja sai de fi k’il est dervés. » 
Or i fait li bourgois : « Veés 
com cis prestres chi m’eskarnist ! 
Pour poi mes cuers fors du sens n’ist 
quant son livre m’a ci tramis ! »
Fait li prestres : « Biaus dous amis,
je le dirai quoy k’il an viegne.
De Diu tout adés nous souviegne,
si ne porés avoir meschief. »
Le livre li mist sor le chief. 
L’euvangille li voloit lire 
et li bourgois li prist a dire : 
« Je n’ai cure de tel afaire ! 
J’ai en maison besoigne a faire ! 
Mais paiiés me tost ma monnoie ! »
Au prestre mout forment anoie.
Trestous ses parochiens appele,
chascuns entour li s’atroppele, 
puis a dit : « Cestui me tenés ! 
Je sai de fi qu’il est dervés !
- Non sui, fait il, par saint Cornille 
ne par le foi que doi ma fille !
Mes .xv. saus me paiierés, 
ja ensi ne me gaberés ! 
- Prendé le tost ! » li prestres dist. 
Li parosiens sans contredit
le vont illuec tantost prendant. 
Les mains li vont estroit loiant ;
chascuns mout biel le reconforte,
et li prestres le livre aporte,
si li a mis desor son chief. 
L’euvangille de chief en chief
li lut l’estole entour le col. 
Mais a tort le tienent pour fol ! 
Puis l’espreoent d’iaue benoite 
et li bourgois forment couvoite
qu’a son ostel fust revenus,
laissiés fust, ne fust mais tenus.
Li prestres de sa main le saine, 
puis dist : « Estet avés en paine ! » 
Et li bourgois s’est tous quois teus ; 
courechiés fu mout et honteus
de ce k’ensi fu atrepés. 
Liés fu quant il fu escapés !
En son ostel en vient tout droit. 
Courtebarbe dist orendroit
c’on fait a tort maint homme honte.
Ensi definera son conte. 

