¶ Des .iii. boçus 
Seignor, se vous volez atendre
et .i. seul petitet entendre, 
ja de mot ne vous mentirai, 
mes tout en rime vous dirai
d’une aventure le fablel.
Jadis avint a .i. chastel,
mes le non oublié en ai.
Or soit aussi commë a Douay. 
.I. borgois i avoit manant 
qui du sien vivoit belemant :
biaus hom ert et de bons amis,
des borgois toz li plus eslis,
mes n’avoit mie grant avoir, 
si s’en savoit si bien avoir
que molt ert creüz par la vile.
Il avoit une bele fille,
si bele que c’ert uns delis,
et se le voir vous en devis, 
je ne cuit qu’ainz feïst Nature
nule plus bele creature. 
De sa biauté n’ai or que fere 
a raconter ne a retrere
quar se je mesler m’en voloie,
assez tost mesprendre i porroie, 
si m’en vient miex tere orendroit
que dire chose qui n’i soit.

En la vile avoit .i. boçu. 
Onques ne vi si malostru ! 
De teste estoit molt bien garnis ! 
Je cuit bien que Nature ot mis 
grant entencïon a lui fere : 
a toute riens estoit contrere !
Trop estoit de laide faiture.
Grant teste avoit et laide hure,
cort col et les espaules lees,
et les avoit haut encroees. 
De folie se peneroit 
qui tout raconter vous voudroit
sa façon. Trop par estoit lais ! 
Toute sa vie fu entais
a grant avoir amonceler. 
Por voir vous puis dire et conter
trop estoit riches durement.
Se li aventure ne ment,
en la vile n’ot si riche homme. 
Que vous diroie ? C’est la somme
du boçu comment a ouvré. 
Por l’avoir qu’il ot amassé 
li ont donee la pucele
si ami, qui tant estoit bele, 
mes ainz puis qu’il l’ot espousee 
ne fu il .i. jor sanz penssee 
por la grant biauté qu’ele avoit. 
Li boçus si jalous estoit
qu’il ne pooit avoir repos.
Toute jor estoit ses huis clos. 
Ja ne vousist que nus entrast
en sa meson, s’il n’aportast
ou s’il emprunter ne vousist. 
Toute jor a son sueil seïst 
tant qu’il avint a .i. Noel 
que troi boçu menesterel
vindrent a lui ou il estoit, 
se li dist chascuns qu’il voloit 
fere cele feste avoec lui 
quar en la vile n’a nului 
ou le deüssent fere miex 
por ce qu’il ert de lor pariex
et boçus ausi comme il sont. 
Lors les maine li sire amont
quar la meson ert a degrez.
Li mengiers estoit aprestez. 
Tuit se sont au disner assis
et se le voir vous en devis,
li disners ert et biaus et riches.
Li boçus n’ert avers ne chiches,
ainz assist bien ses compaignons.
Pois au lart orent et chapons,
et quant ce vint aprés disner, 
si lor fist li sires doner
aus .iii. boçus, ce m’est avis,
chascun .xx. sous de parisis, 
et aprés lor a desfendu 
qu’il ne soient jamés veü
en la meson ne el porpris,
quar s’il i estoient repris, 
il avroient .i. baing cruel
de la froide eve du chanel.

La meson ert sor la riviere
qui molt estoit granz et pleniere.
Et quant li boçu l’ont oï, 
tantost sont de l’ostel parti
volentiers et a chiere lie, 
quar bien avoient emploïe
lor jornee, ce lor fu vis.
Et li sires s’en est partis,
puis est deseur le pont venuz.
La dame, qui ot les boçuz
oï chanter et solacier, 
les fist toz .iii. mander arrier
quar oïr les voloit chanter,
si a bien fet les huis fermer. 
Ainsi com li boçu chantoient
et o la dame s’envoisoient, 
ez vous revenu le seignor
qui n’ot pas fet trop lonc demor.
A l’uis apela fierement.
La dame son seignor entent,
a la voiz le connut molt bien. 
Ne sot en cest mont terrïen 
que peüst fere des boçuz
ne comment il soient repus. 
.I. chạaliz ot lez le fouier
c’on soloit fere charriier.
El chaaliz ot .iii. escrins. 
Que vous diroie ? C’est la fins :
en chascun a mis .i. boçu.
Ez vous le seignor revenu, 
si s’est delez la dame assis
qui molt par seoit ses delis,
mes il n’i sist pas longuement. 
De leenz ist et si descent
de la meson, et si s’en va. 
A la dame point n’anuia
quant son mari voit avaler. 
Les boçus en vout fere aler
qu’ele avoit repus es escrins, 
mes toz .iii. les trova estins
quant ele les escrins ouvri. 
De ce molt forment s’esbahi
quant les .iii. boçus mors trova.
A l’uis vint corant, s’apela
.i. porteur qu’ele a avisé.
A soi l’a la dame apelé.

Quant li bachelers l’a oïe,
a li corut, n’atarja mie.
« Amis, dist ele, enten a moi ! 
Se tu me veus plevir ta foi 
que tu ja ne m’encuseras
d’une rien que dire m’orras,
molt sera riches tes loiers. 
.XXX. livres de bons deniers
te donrai quant tu l’avras fet. »
Quant li porteres ot tel plet, 
fïancié li a volentiers 
quar il covoitoit les deniers
et s’estoit auques entestez.
Le grant cors monta les degrez.

La dame ouvri l’un des escrins.
« Amis, ne soiez esbahis.
Cest mort en l’eve me portez,
si m’avrez molt servi a grez. » 
.I. sac li baille et cil le prant.
Le boçu bouta enz errant,
puis si l’a a son col levé,
si a les degrez avalé. 
A la riviere vint corant
tout droit sor le grant pont devant.
En l’eve geta le boçu.
Onques n’i a plus atendu,
ainz retorna vers la meson. 
La dame a ataint du leson
l’un des boçus a molt grant paine. 
A poi ne li failli l’alaine !
Molt fu au lever traveillie,
puis s’en est .i. pou esloingnie.
Cil revint arrier eslessiez.
« Dame, dist il, or me paiez. 
Du nain vous ai bien delivree !
- Por qoi m’avez vous or gabee,
dist cele, sire fols vilains ? 
Ja est ci revenuz li nains !
Ainz en l’eve ne le getastes. 
Ensamble o vous le ramenastes !
Vez le la, se ne m’en creez !
- Comment, .c. deables maufez, 
est il donc revenuz ceanz ? 
Por lui sui forment merveillanz !
Il estoit mors, ce m’est avis ! 
C’est uns deables antecris !
Mes ne li vaut, par saint Remi ! »
Atant l’autre boçu saisi.
El sac le mist, puis si le lieve
a son col si que poi li grieve.
De la meson ist vistemant, 
et la dame tout maintenant
de l’escrin tret le tiers boçu,
si l’a couchié delez le fu.

Atant s’en est vers l’uis venue. 
Li porterres en l’eve rue
le boçu, la teste desouz.
« Alez, que honis soiez vous,
dist il, se vous ne  revenez ! »
Puis est le grant cors retornez.
A la dame dist que li pait, 
et cele sanz nul autre plait
li dist que bien li paiera. 
Atant au fouier le mena 
ausi com se rien ne seüst
du tiers boçu qui la se jut.
« Voiés, dist ele, grant merveille ! 
Qui oï ainc mes la pareille ? 
Revez la le boçu ou gist ! » 
Li bachelers pas ne s’en rist
quant le voit gesir lez le fu.
« Voiz, dist il, por le saint cuer Bu, 
qui ainc mes vit tel menestrel ? 
Ne ferai je dont huimés el 
que porter ce vilain boçu ? 
Toz jors le truis ci revenu 
quant je l’ai en l’eve rué ! »
Lors a le tiers ou sac bouté. 
A son col fierement le rue
d’ire et de duel. D’aïr tressue. 
Atant s’en torne ireement ;
toz les degrez aval descent.
Le tiers boçu a descarchié,
dedenz l’eve l’a balancié.
« Va t’en, dist il, au vif maufé !
Tant t’averai hui comporté,

e te voi mes hui revenir, 
tu vendras tart au repentir !
Je cuit que tu m’as enchanté,
mes par le Dieu qui me fist né, 
se tu viens mes hui aprés moi
et je truis baston ou espoi, 
tel te donrai el haterel 
dont tu avras rouge bendel ! » 
A icest mot est retornez
et sus en la meson montez.
Ainz qu’eüst les degrez monté, 
si a derrier lui regardé
et voit le seignor qui revient.
Li bons hom pas a geu nel tient.
De sa main s’est .iii. foiz sainiez.
« Nomini Dame Diex, aidiez ! »

Molt li anuie en son corage.
« Par foi, dist il, cis a la rage, 
qui si pres des talons me siut 
que par poi qu’il ne me consiut !
Par la roele saint Morant,
il me tient bien por païsant, 
que je nel puis tant comporter 
que ja se vueille deporter 
d’aprés moi adés revenir ! » 
Lors cort a ses .ii. poins sesir
.i. pestel qu’a l’uis voit pendant,
puis revint au degré corant.
Li sires ert ja pres montez.
« Comment, sire boçus, tornez ?
Or me samble ce enresdie,
mes par le cors sainte Marie, 
mar retornastes ceste part ! 
Vous me tenez bien por musart ! »
Atant a le pestel levé, 
si l’en a .i. tel cop doné
sor la teste, qu’il ot molt grant,
que la cervele li espant.
Mort l’abati sor le degré,
et puis si l’a ou sac bouté.
D’une corde la bouche loie.
Le grant cors se met a la voie, 
si l’a en l’eve balancié 
atout le sac qu’il ot lïé 
quar paor avoit duremant
qu’il encor ne l’alast sivant.
« Va jus, dist il, a mal eür ! 
Or cuit jẹ estre plus asseür
que tu ne doies revenir, 
si verra l’en les bois foillir ! »
A la dame s’en vint errant, 
si demande son paiemant
que molt bien a son commant fet.
La dame n’ot cure de plet. 
Le bacheler paia molt bien
.xxx. livres, n’en falut rien. 
Trestout a son gré l’a paié
que molt fu lïe du marchié. 
Dist que fet a bone jornee 
des puis que il l’a delivree
de son mari qui tant ert lais. 
Bien cuide qu’ele n’ait jamais 
anui nul jor qu’ele puist vivre 
quant de son mari est delivre !

Durans, qui son conte define, 
dist c’onques Diex ne fist meschine 
c’on ne puist por deniers avoir
ne Diex ne fist si chier avoir,
tant soit bons ne de grant chierté,
qui voudroit dire verité,
que por deniers ne soit eüs. 
Por ses deniers ot li boçus
la dame qui tant bele estoit.
Honiz soit li hom, quels qu’il soit, 
qui trop prise mauvés deniers 
et qui les fist fere premiers ! 
Amen 

Explicit des .iii. boçus menesterels 
