Or oiez une autre cointise.
Uns prodons avoit fame prise.
Sa suer avecquë aus menoit,
en cui se creoit et fïoit.
Sa fame a garder li bailla.
En .i. sien besoig en ala.
La mechine qui fu soutive, 
quant o sa mere fu seulie :
« Mere, dit ele, entendez ça : 
por quoi vit nus qui bien n’en a ? 
Molt mainne cil dolante vie 
qui nule foiz ne s’asazie 
de rien dont il ait desirrier.
Molt li doit sa vie ennuier.
- Por quoi dis tu, fille ? - Por quoi ?
- Ainmes tu donc ? - Oïl, par foi. 
- Tes amis a il de toi cure ?
- Oïl, il m’ainme sanz mesure.
- Commant le sez tu ? - Bien le sai.
- Et tu commant ? - Esprové l’ai,
car n’est riens plus de moi li plaise.
- Mande le, je te ferai aise. » 
Dont fu li lechierres mandez 
et li mangiers touz aprestez.
Quant au mangier furent assis, 
ez les vos malement souzpris 
car li mariz est repairiez,
un po malades deshaitiez.
A l’uis vint sel rova ovrir.
Li lechierres s’an vost foïr,
mais n’ot par ou. Celes l’ont pris 
si l’ont en une chambre mis 
ou li liz au seignor estoit,
car autre refui n’i avoit.
Quant il l’ont respost et covert,
si ont au seignor l’uis overt.
« Dame, dit il a sa moillier,
faites mon lit apparillier.
Malades sui et molt me doil.
En mon lit resposer me voil. »
La mechine fu effree.
Paor ot s’an la chambre antrast,
que le lechëor ne trovast. 
Quant la mere le vit douter :
« Fille, dit el, ne te haster. 
Premierement li monsterrontz 
le linçuel que fait li avons. » 
Puis ont .i. linçuel aporté 
si li ont de devant mostré. 
La vielle .i. des chïés leva 
et l’autre a sa fille bailla. 
Samblant fist qu’ele le levast 
et devant son mari s’estast. 
Cele le fist tout a son voil 
tant que par l’ombre d’un linçuel 
qui levez fu et estenduz 
s’an est li li lechierres issuz.
Quant il sorent qu’eslongiez fu,
si ont le linçuel destendu.
« Fille, dit la mere, or alez. 
Le lit vostre seignor covrez 
de cest linçuel. Quant fez sera, 
plus söef i reposera 
por ce que blans iert et dongiez. 
Alez tost si l’apareilliez ! » 
Cele va le d lit aprester 
et cil s’i ala reposer. 
Par lor sen et par lor voidie
le reçurent en tel baillie. 

Ce dit le filz : « Mervoillẹs oi,
et sachiez que molt m’an esjoi.
Por Dieu, dites ancor avant, 
ne vos arestez pas atant 
car tant com je plus en orrai 
et grignor profit i prendrai.
- Biax filz, le tiers fablel orras
et a i tant me sofferras. 

