De Haimet et de Barat et Travers 
A ceste fable di, baron, 
que jadis furent .iii. larron
d’une conpaignie ensanblé. 
Maint avoir avoient anblé
as genz du siecle et as convers.
Li uns avoit a non Travers.
As autres .ii. n’apartenoit,
mais lor conpaignie tenoit.
Li autre dui estoient frere,
s’avoit esté penduz lor pere. 
C’est as larrons li derrains mes !
Li uns avoit a non Haimés,
et Baraz ses freres germains. 
Cil ne resavoit mie mains
du mestier que li autre doi. 
.I. jor en aloient toz troi
parmi .i. bois haut et creü.
Haimez garde, si a veü
desor .i. chaine .i. ni de pie.
Va desoz, s’agaite et espie 
tant que il set tres bien et voit
que la pie ses oes couvoit. 
Travers le mostre et puis son frere :
« Seignor, dont ne sseroit bon lerre,
fait il, qui cez oes porroit prendre 
si coiement atot descendre 
que la pie mot n’en seüst ? 
- N’est hons qui faire le peüst
en tot le monde, fait Baras.
- Si est, certes, ja le verras,
fait il, se me vueil esprover. 
Ja si pres ne savragarder
que ja ne li coviegne perdre. » 
Atant s’en vat au chesne aherdre
plus ferm que laz ne ne fait cranpe, 
tot coiement amont s’en ranpe
com cil qui bien se sot repondre,
et vint au nit, desoz l’effondre, 
tot coiement le ? oes en trait
et puis descent jus tot a trait.
Ses conpaignons les monstra lués.
« Seignor, dit il, or poez oes
quire, se vos avez du fu ! 
- Certes, ains tel lerres ne fu,
fait Baraz, com tu es, Haimez ! 
Mais or vasi les i remez : 
ge dirai que tot as passé !
- Ja voir n’i avra oef quassé,
fait il, et si reseront mis ! »
Atant s’est au chesne repris,
si s’en vait contremont rompant, 
mais n’en ala gaires avant
quant Baraz s’est aers au fust, 
qui plus ert que Haimetne fust
de cest mestier maistres et saiges. 
Plus coiement que raz evaiges
le siut aprés de branche en branche. 
Onques cil n’en ot ramembrance
quar il ne doutoit home nul, 
et cil si li anble du cul
ses braies, si l’a escharni. 
Et cil remist ses oes el ni
que la pie ne s’aperçut.
Baranz , qui son frere deçut,
descendi arroment de l’arbre. 
Qui donc veïst Travers esmarbre ! 
Tel duel a a poi qu’il ne font 
quant ne sait faire ce qu’il font 
et s’i a toz jorz entendu ! 
Et Haimez est lors descendu :

« Seignor, fait il, que vos en sanble ? 
Doit bien vivre qui si bien anble ! 
Ge ne sai qui me puist anbler ! »
Fait Barat : « Trop ses tu anbler, 
mais ge molt poi pris ton savoir
que pbraies ne puez tu avoir. 
Vers toi molt malement te prueves !
- Si ai, fait il, trestotes nueves,
dont ge anblai l’autrier la toile, 
si me vienent jusqu’a l’orteille ! 
- Li tigeu si en sont il lonc ?
Sirë, or les nos montrez donc,
fait Baraz, et si les verrons ! »
Et cil sozlieve les girons,
mais des braies nules ne vit, 
ainz vit ses coilles et son vit
tot descovert et nu a nu. 
« Diex, dit il, com m’est avenu !
Por le cuer beu, ou sont mes braies ?
- Ge ne quit mie que ges aie,
Haimez,beax compainz, fait Travers. 
N’a tel larron jusqu’a Nevers
com est Baraz, si com moi sanble. 
Bien est lerres qu’a larron enble ! 
Mais ge n’ai avuec vos mestier 
quar ge n’ai de vostre mestier
vaillant .iiii. deniers apris. 
Tex .c. foiz seroie ge pris 
que vos eschaperiez par guile ! 
Ge me retrairai a ma vile
ou ge ai ma feme espousé.
Folie avoie golousee,
qui voloie devenir lerres.
Ge ne sui fox ne tremelerres. 
Ge me sent tant fort et delivre
qu’assez gaaignerai mon vivre,
se Diex plaist, des or en avant.
Ge m’en vois. A Dieu vos comant ! »
Ainsi se departi Travers. 
Tant va de tort et de travers
qu’il est venuz en son païs. 
Travers n’estoit mie haïs 
de sa feme dame Marie
qui molt belement s’est garie.
A molt grant joie le reçut,
conme son seignor faire dut.
Or fut Travers entre les soens. 
Molt devint saiges hons et boens
et molt volentiers gaaigna, 
et tant conquist et amassa
qu’il ot assez et un et el. 
.I. bacon fist devant Noel
qu’il ot conquisnorri en sa maison. 
Encraissi l’ot en la saison :
bien ot plaine paume de lart. 
Travers l’avoit a une part
au tref de sa maison pendu.
Mielz li venist avoir vendu,
si fust de grant paine delivres,
quar, si com raconte li livres, 
.i. jor estoit Travers alez 
au boschet ilueques delez
por faire amener des garraz, 
ez vos que Haimet et Barat
venoient de querre saison,
si asenent a la maison.
Sa feme troverent filant. 
Cil qui le siecle vont gabant
dient : « Dame, ou est vo barons ? » 
Cele ne quenut les larrons :

« Seignor, fist ele, il est el bos
por faire amener des fagoz.
- De par Dieu, font il, puist ce estre ! »
Lors s’assieent, s’esgardent l’estre,
les anglez et les repotailles. 
N’i remaint solier ne fusmailles
a regarder de chief en chief.
Barat dreça amont son chief, 
s’a veü qu’entre .ii. bracons
que penduz i fu uns bacons.
« Certes, dit Barat a Haimet, 
bien voi qu’en grant paine se met
Travers d’avoir amonceler, 
mais il se fait por nos celer 
en sa chanbre ou en sa despense :
c’est por espargnier sa despanse. 
Ne vielt que nos riens li coustons 
ne que enquenuit en menjons 
de son bacon ne de son lart !
Mais si ferons, se feu ne l’art !
font il. Mais que bien li ennuit,
li enbleron nos enquenuit. »
Atant s’en vont, s’ont pris congié.
En une haie sont mucié,
s’a chascuns aguisié .i. pel.
Et Travers repaire a l’ostel,
qui le jor n’ot gaires conquis.
« Sire, dui home vos ont quis,
fait sa feme dame Marie,
qui tote m’ont fait esmarie,
que g’estoie seule en maison,
et il sistrent sor noz laiszon, 
si avoient laide veüe ! 
Çaienz n’a riens n’aient veüe
qui fors de chanbre soit desclose, 
ne le bacon ne autre chose,
coutel ne sarpe ne coingniee. 
La maison ont bien encligniee
que lor oill totes parz voloient, 
ainz ne me distrent qu’il voloient
ne ge ne lor ai rien enquis. 
- Bien sai qui sont et qu’il ont quis !
fait Travers. Veü m’ont sovent. 
Li bacons a fait son couvent !
Perdu l’avon, ce vos pramet, 
quar entre Barat et Haimet
venront encor ennuit porec. 
Le matin en seron sans huec !
De ce sui ge trestot seürs. 
Bien m’avoit ore max eürs 
fait bacon a lor oés tuer !
Certes, l’en me devoit huer 
quant samedi ne l’alai vendre !
- Sire, quar l’alomes despendre,
fait sa feme, por esprover
se nos le porrïons tenser.
Se li bacons est mis a terre, 
il ne le savront mais ou querre 
quant ne le troveront pendant ! » 
Tant li fait sa feme entendant 
que Travers monte cele part
si li a coupee la hart,
et li bacons chaï en l’aire. 
Or n’en sevent il mais que faire
mais que sour son gsiege le lait,
si le covrirent d’une met.
A grant doute se vont gesir. 
Cil qui du bacon ont desir
vinrent quant il fu anuitié, 
s’ont tant a la paroi luitié 
c’un toreu firent desoz la sole
dont l’en peüst traire une mole.
N’i demeurent pas longuement,
einz entrerent molt coiement.
Haimet molt bien le trou recuevre,
qui ot esté sages de l’uevre,
si vont tastant par la maison. 
Baraz qui molt fu malvais hom 
et lerres enuieus et fel 
ranpa tant de bauç en astel 
qu’il est venuz droit au bracon
ou il vit pendre le bacon. 
Tant tasta de chascunne part 
qu’il senti coupee la hart
dont li bacons estoit penduz. 
Lors est a terre descenduz
si vait seoir joste son frere. 
En l’oreille dist li le lerre
que il n’en a mie trouvé.
« Voiz, fait il, du larron prouvé ! 
Le cuidë il vers nos tensser ? 
Folie li a fait pensser ! »

Lors conmencent a oreillier 
tant qu’il oïrent esveillier
Travers qui n’osoit reposer. 
Sa feme conmence a choser 
qui .i. poi estoit escligniee :
« Dame, fait il, ne dormez mie ! 
Dormirs n’est or pas de saison ! 
Et g’irai aval la maison
savoir se ge troverai ame.
- Non ferai ge ça ! » dit la feme. 
Travers qui molt fu saiges hons
se lieve et vait par la maison.
Onques n’i ot braies chauciees. 
La met a .i. poi sozhauciee
s’a desoz son bacon fsenti. 
Or cuide bien avoir menti
quantdit ce estoient il.
Adonc s’en vait en son cortill.
En sa main porte une grant mace.
En s’estable trova sa vache. 
Molt fu liez quant il la trouva ! 
Et Baraz vers le lit s’en va
tot coiement delez l’esponde. 
Or est droiz que ge vos esponde
com li lerres fu de haut cuer.
« Marïon, fait il, bele suer,
ge vos diroië une chose,
mais mes cuers dire ne vos ose. 
Ou ennuit no bacon meïsmes ?
Ge ne sai que nos en feïsmes,
tant par fu mes songes avers. 
- Diex, aïde ! Sire Travers,
fait ele, com ci a mal plait !
Ou est il ? Desoz cele met,
sor ce lesson acouvetez.
- En non Diex, suer, c’est veritez,
fait cil, et ge irai sentir ! »
Onques ne l’en daigna mentir.
La met hauce, le bacon prent,
puis vient la ou Haimet l’atent,
au pié du lit ou il escoute.
Barat vient a lui, si le boute
si comme cil qui molt l’a chier,
et Travers s’est alez couchier,
s’a molt bien les huis refermez.
« Certes, bien estes enivrez,
faist sa sa feme, chaitis a droit, 
qui me demandiez orendroit
que mes bacon est devenuz. 
Molt estes or dessovenuz ! 
Ne fu mais hom en si pou d’eure !
- Suer, fait il, se Diex me sequeure …
- Orainz, sire, se Diex me saut !
- Suer, noz bacons a fait .i. salt !
fait cil. Jamais ne le verrons 
se ge nel ranble a cez larrons 
qu’il n’a meillors en nule terre ! »
Travers saut si les va querre, 
qui molt ot la nuit de torment !
.I. sentier vait. Par .i. forment 
les suit aprés les granz galos
tant qu’il vint entr’ax et le bos.
Haimez ert ja pres de l’oriere, 
mais Baraz ert encor arriere
que le bacon ne laissoit corre. 
Travers qui le voloit rescorre
s’en vint a lui plus que le pas.
« Done ça, fait il, trop es las ! 
Tu l’as ore porté grant pose !
Or done ça, si te repose ! »
Cil cuide avoir ataint Haimet.
Le bacon sor le col li met,
puis vait devant un alenee, 
et Travers fist la retornee
au plus tost que il le pot faire. 
Atot son bacon s’en repaire
qu’il a vassalment secoru. 
Et Barat a ja tant couru
que son frerë a conseü, 
s’en a itel paor eü 
qu’il chaï en une charriere
por ce qu’il le cuidoit arriere.
Et quant cil l’oï trebuschier, 
si le conmença a huschier : 
« Laisse moi porter une piece ! 
Ge ne cuit mie que ge chiece
por .i. bacon, si com tu fais. 
Molt par en as eü grant fais ! »
Fait cil : « Se Diex me doint santé, 
Travers nos a bien enchanté ! 
C’est cil qui son bacon en porte ! 
Mais ge l’en ferai une torte
se ge puis, ençois qu’il s’en torne. »
Grant aleüre s’en retorne.
Onques n’i fist greignor atente. 
Travers aloit .i. autre sente 
Grant aleüre
tot belement et tot en pais, 
conme cil qui ne cuidoit mais
avoir garde de nule chose. 
Baraz i vint a la forclose
qui de corre ot la pel moilliee.
Sa chemisë ot despoilliee.
Entor son chief le mist molt blanche. 
Trestot en itele senblance
com s’il fust feme se deporte.
« Lasse, fait il, com ge sui morte ! 
Com Diex me tient que ge n’enraige ? 
Com si grant perte et tel damaige 
ai eüe par cez larrons !

Beau sire Diex, ou mes barons, 
qui receü a si grant perte ? » 
Travers cuida trestot a certes
ce soit sa feme qui la vient.
« Suer, fait il, droit a droit revient
que ge raporte mon bacon. 
Tosche le .iii. foiz a ton con 
si ne le porron jamés perdre ! » 
Et cil vait le bacon aerdre 
qui jamais nel cuidoit tenir.
« Laissiez m’en, dit il, covenir.
Alez vos en, sire Travers, 
car g’i voudraitot en travers
et cul et con .iii. foiz touchier. 
Vos poez bien aler couchier !
Mais ge ne l’ox faire de honte. » 
Travers parmi le sentier monte
si s’en revient a son ostel, 
et cil qui ne demandoit el 
prent le bacon par le hardel
si l’en carche com .i. fardel.
Vers son frere vient arroment. 
Et Travers a trové plorant
sa feme quant en maison vint.
« Certes, Marie, ainz mais n’avint,
dit il, sene fu par pechié ! 
Ge vos quidoie avoir chargié
le bacon en son ce cortil, 
mais or sai bien que ce fu cil
qui le m’estoit venuz enbler. 
Diex ! Comment si pot resanbler 
feme de fait et de parole ?
Entrez sui en molt male escole. 
Mar fust il onques por bacons ! 
Ençois ne remanroit tacons 
ne semele jusqu’a la plante
que ge encui ne lor sozplante,
se Diex les me laise trover. 
Or prismes me vueil esprouver 
puisque tant me sui entremis ! » 
Lez le bos s’est au chemin mis
et quant il en elz bois parfu, 
si vit luire clarté de fu 
que cil alumé i avoient
qui molt bien faire le savoient.
Lors vont concueillir des sechons, 
et Travers vint a demuçons
au chaine ou li feus alumoit. 
La laigne estoit verz si fumoit
si que issir n’en pooit flambe.
Travers le chaine lor en enble. 
Tant va par branches et par rains
qu’il vint en son as deerrains. 
Le bacon enbler ne lor daigne. 
Et cil aportent de la laigne
si gietent el fu a mainees, 
dont il cuiront des charbonnees
du bacon. Et Travers l’entent. 
Par .i. braz au chaine se pent
si ot deslié ses tigeus. 
Haimet gita amont ses elz
si vit desor lui cel pendu,
grant et hideus et estendu.
Toz li peus li lieve de hide.
« Baraz, vo peres vos revive,
fait Haimet, molt vileinement ! 
Voiz le la desus ou il pent !
C’est il, ja mar en douteras !
- Diex, aïde ! ce dit Baraz. 
Moi sanble qu’il doie avaler ! »
Le gieu gaïgnent par aler. 
Endui sont en fuie touchié 
si qu’il n’ont au bacon touchié
quar il n’orent tant de loisir.
Quant Travers n’en pot .i. choisir,
sor le chaine plus ne sejorne. 
Atot son bacon s’en retorne 
isnelement le droit sentier 
si l’en reporte tot entier
que nule riens n’en fu a dire. 
Sa feme li comence a dire :

« Sire, bien soiez vos trouvez ! 
Bien estes ennuit esprovez ! 
Ainz mais si hardiz hom ne fu !
- Suer, dit il, alume le fu
et de la busche et du charbon. 
Il covient cuire no bacon
se vos volez qu’il nos remaigne. » 
El alume le fu de laigne 
et met de l’eve en la chaudiere
et la pendent a la hardiere,
qui molt li fist la nuit de paine,
si fu pres la chaudiere pleine. 
Quant toz li bacons fu tailliez :
« Bele suer, dit il, or veilliez
lez le fu, si ne vos ennuit, 
et ge qui ne dormi ennuit 
me reposerai en mon lit, 
mais ge n’i avrai nul delit :
ne sui pas encor bien seürs.
- Sire, fait ele, max eürs
les i aporteront huimais.
Dormez vos or bien et en pais.
Jamais ne vos en feront tort. » 
Cele veillë et cil se dort
qui molt desirroit le repos.
Et Baraz se remet el bos. 
Bien set Travers l’a escharni
qui du bacon l’a desgarni.
« Certes, fait il, par malvés cuer
avons gité no bacon puer,
et Travers l’a par son barnaige.
Bien en doit faire son carnaige.
Ne quide mais que il le perde. 
Bien nos porroit tenir por merde
s’ainsi li laissomes ravoir. 
Alons en la maison savoir 
conment il en a esploitié ! » 
Tant se sont de l’aler haitié
qu’il sont venuz devant son huis. 
Barat mist son oeil au pertuis
et vit la chaudiere qui bout. 
Sachiez qu’il li ennuia molt !
« Haimet, fait il, li bacons cuit ! 
Molt m’anuie certes et quit
que nos ne li poons tolir.
- Si laissiez, dit Haimet, boulir 
la char tant qu’ele soit bien cuite 
que ge ne li claing mie quite !
Ma peine li covenra soudre. » 
Une longue verge de coudre
prent si l’aguise du coutel, 
puis est montez sor le toitel 
si le descuevre en cel endroit
la ou la chaudiere boloit. 
Tant osta de la coverture 
qu’il vit parmi l’entroverture 
la feme Travers someillier
qui lassee fu de veillier,
s’aloit la testë enbrunchant. 
Et cil devale le perchant 
qui plus estoit aguz d’un dart. 
Parmi une piece de lart
le fiert si droit com a sozhait.
Fors de la chaudiere le trait.
En ce qu’il amont le traoit, 
Travers s’esveille si le voit
qui forz lerres ert et rubestes.
« Seignor, dit il, qui lasus estes, 
vos ne faites mie raison 
qui me descouvrez ma meson ! 
Ainsi n’avrïon jamais fait ! 
Partons si que chascuns en ait
du bacon et si descendez. 
Laissiez en et si en prenez
que chascun en ait sa partie. »
Descendent tost, si ont partie
la char Travers voiant ses elz.
.III. monceax en firent o elz.
N’i laisserent que sozpeser.
Sa feme font les loz giter.
Li dui frere les .ii. monz orent,
mais onques Travers, se il porent,
qui norri avoit le porcel,
n’enporta le meillor morsel.
Por ce fu dit, segnor baron :
malẹ conpaignie a en larron. 

Explicit de Haimet et de Barat 
