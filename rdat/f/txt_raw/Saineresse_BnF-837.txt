De la sainnerresse 
D’un borgois vous acont la vie,
qui se vanta de grant folie,
que fame nel porroit bouler.
Sa fame en a oï parler,
si en parla priveement, 
et en jura .i. serement
qu’ele le fera mençongier,
ja tant ne s’i savra guetier. 
.I. jor erent en lor meson 
la gentil dame et le preudon ;
en .i. banc sistrent lez a lez.
N’i furent gueres demorez,
ez vous .i. pautonier a l’uis, 
molt cointe et noble et sambloit plus
fame que homme la moitié,
vestu d’un chainsse deliié,
d’une guimple bien safrenee,
et vint menant molt grant posnee.
Ventouses porte a ventouser, 
et vait le borgois saluer 
en mi l’aire de sa meson :
« Diex soit o vous, sire preudon, 
et vous et vostre compaignie !
- Diex vous gart, dist cil, bele amie.
Venez seoir lez moi ici.
- Sire, dist il, vostre merci,
je ne sui mie trop lassee.
Dame, vous m’avez ci mandee
et m’avez ci fete venir.
Or me dites vostre plesir. » 
Cele ne fu pas esbahie :
« Vous dites voir, ma douce amie.
Montez lasus en cel solier,
il m’estuet de vostre mestier.
Ne vous poist, dist ele au borgois,
quar nous revendrons demanois.
J’ai goute es rains molt merveillouse,
et por ce que sui si goutouse,
m’estuet il fere .i. poi sainier. »
Lors monte aprés le pautonier,
les huis clostrent demaintenant.
Le pautonier le prent esrant. 
En .i. lit l’avoit estendue
tant que il l’a .iii. foiz foutue.
Quant il orent assez joué,
foutu, besié et acolé, 
si se descendent del perrin ; 
contreval les degrez en fin
vindrent esrant en la meson.
Cil ne fu pas fol ne bricon, 
ainz le salua demanois :
« Sire, a Dieu ! dist il au borgois.
- Diex vous saut, dist il, bele amie !
Dame, se Diex vous beneïe,
paiez cele fame molt bien. 
Ne retenez de son droit rien
de ce que vous sert en manaie.
- Sire, que vous chaut de ma paie ?
dist la borgoise a son seignor. 
Je vous oi parler de folor 
quar nous .ii. bien en couvendra ! »
Cil s’en va, plus n’i demora,
la poche aus ventouses a prise. 
La borgoise se rest assise
lez son seignor bien aboufee.
« Dame, molt estes afouee
et si avez trop demoré.
- Sire, merci, por amor Dé !
Ja ai jẹ esté trop traveillie,
si ne pooie estre sainie, 
et m’a plus de .c. cops ferue
tant que je sui toute molue, 
n’onques tant cop n’i sot ferir 
c’onques sans en peüst issir !
Par .iii. rebinees me prist, 
et a chascune foiz m’assist
sor mes rains .ii. de ses peçons,
et me feroit uns cops si lons,
toute me sui fet martirier, 
et si ne poi onques sainier !
Granz cops me feroit et sovent. 
Morte fusse mon escïent
s’un trop bon oingnement ne fust.
Qui de tel oingnement eüst, 
ja ne fust mes de mal grevee !
Et quant m’ot tant demartelee,
si m’a aprés ointes mes plaies,
qui molt par erent granz et laies,
tant que je fui toute guerie. 
Tel oingnement ne haz je mie 
et il ne fet pas a haïr !
Et si ne vous en quier mentir, 
l’oingnement issoit d’un tuiel 
et si descendoit d’un forel
d’une pel molt noire et hideuse,
mes molt par estoit savoreuse. »
Dist li borgois : « Ma bele amie, 
a poi ne fustes mal baillie !
Bon oingnement avez eü. » 
Cil ne s’est pas aperceü
de la borde qu’ele conta, 
et cele nule honte n’a
de la lecherie essaucier.
Por tant le veut bien essaier. 
Ja n’en fust païe a garant
se ne li contast maintenant. 
Por ce tieng je celui a fol 
qui jure son chief et son col 
que fame nel porroit bouler
et que bien s’en savroit garder. 
Mes il n’est pas en cest païs 
cil qui tant soit de sens espris 
qui mie se peüst guetier
que fame nel puist engingnier, 
quant cele qui ot mal es rains
boula son seignor premerains. 

Explicit de la saineresse 
