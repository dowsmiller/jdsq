De la cugnie 
Uns fevres fist une cuignie
dure, trencant et bien forgie, 
mais onques ne s’en peut aidier 
ne rien n’en pooit detrencier
devant qu’ele fust enmancie.
Adont fu bien aparellie. 
El bos ala por demander 
a cascun fust qu’il pot trover 
auquel il li loent entendre
dont il peüst .i. mance prendre.
Li fust ont ensanle parlé. 
Communement li ont loé
que il prenge la noire espine. 
Neïs l’escorce et la racine
en est molt dure a depecier. 

