Du prestre ki abevete 
Ichi aprés vous voel conter,
se vous me volés escouter,
.i. flablel courtois et petit,
si com Garis le conte et dit,
d’un vilain qui ot femme prise,
sage, courtoise et bien aprise.
Biele ert et de grant parenté. 
Mout le tenoit en grant certé
li vilains et bien le servoit,
et cele le prestrë amoit.
Vers lui avoit tout son cuer mis.
Li prestres ert de li souspris, 
tant que .i. jour se pourpensa
que a li parler en ira.
Vers le maison s’est esmeüs, 
mais ains qu’il i fust parvenus
fu li vilains, ce m’est avis,
au digner o sa femme asis.
Andoi furent tant seulement,
et li prestres plus n’i atent,
ains vint a l’uis tous abrievés,
mais il estoit clos et fremés.
Quant il i vint, si s’aresta
pres de l’uis et si esgarda. 
Par .i. pertruis garde et si voit
que li vilains menguë et boit,
et sa femme delés lui sist. 
Au prestre volentiers desist
quel vie ses maris li mainne,
que nul deduit de femme n’aimme.
Et quant il ot tout esgardé, 
esraument .i. mot a sonné :
« Que faites vous la, boine gent ? » 
Li vilains respondi briefment :
« Par ma foi, sire, nous mengons !
Venés ens, si vous en dourons. 
- Mengiés ? Faites ? Vous i mentés ! 
Il m’est avis que vous foutés !
- Taisiés, sire, non faisons voir !
Nous mengons, ce poés veoir ! » 
Dist li prestres : « Je n’en dout rien :
vous foutés, car je le voi bien ! 
Bien me volés ore avuler ! 
O moi venés cha fors ester
et je m’en irai la seoir. 
Lors porrés appercevoir
se j’ai voir dit u j’ai menti. »
Li vilains tantost sus sali.
A l’uis vint, si le desfrema,
et li prestres dedens entra,
si frema l’uis a le keville. 
Adont ne le prise une bille !
Jusqu’a la dame ne s’areste,
maintenant le prent par le teste,
si l’a desous lui enversee.
La roube li a souslevee, 
si li a fait icele cose
que femme aimme sor toute cose, 
puis a tant feru et hurté 
que cele ne pot contresté
que il li fist che qu’il queroit. 
Et li vilains abeuwetoit 
a l’huis et vit tout en apert 
le cul sa femme descouvert
et le prestre par desseure.
« Hé, qu’est chou ? Se Dix vous sequeure,
fait li vilains, est che a gas ? » 
Et li prestres eneslepas 
respont : « Que vous en est avis ? 
Ne veés vous ? Je sui assis
pour mengier chi a ceste table.
- Par le cuer Dieu, ce samble fable !
dist li vilains. Ja nel creïse,
s’anchois dire nel vous oïsce, 
que vous ne foutissiés ma femme !
- Non fach, sire ! Taisiés, par m’ame ! 
Autrestel sambloit ore a moi ! » 
Dist li vilains : « Bien vous en croi ! » 
Ensi fu li vilains gabés 
et decheüs et encantés
par le prestrë et par son sans,
qu’il n’i ot paine ne ahans,
et pour ce que li vis fu tius,
dist on encorẹ : « Maint fol paist Dius. » 

Ci define li flabliaus du prestre Explicit amen 
