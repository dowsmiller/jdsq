D’une veile vos voil comter
un cort fabliaus por deliter.
Dos vaches ot, ce truis el livre,
la ou ele prenoit son vivre.
Un jor erent el pré alees,
si les a le prevost trovees.
Mener les fait en sa maison.
Qant la veile sot la raison, 
alee i est sanz plus atendre
et proie que li face rendre.
De quantqu’ele dit ne li chaille.
« Par mon chief, fet il, dame veille, 
ainz en paierez chier l’escot 
de diners musitz de voz pot ! »
Assez lo priẹ, rien ne li vaut
qar au felon prevost n’en chaut. 
La bone fame atant s’en torne
tote marie et chiere morne.
Ersant encontre, sa voisine,
si li recointe sa convine. 
Ersant un chivaler li nome
e dit qu’aut parler a cel aut home.
Bel paroult et soit sage et cointe.
« Se la paume li aviez ointe, 
voz vaches vos faroit ravoir
totes quites sanz autre avoir. »
La bone fame quist dou lart,
qui n’i entent engin ni art.
Au chivaler en vint tot droit,
qui devant sa meison estoit. 
Li chivaler ot mis ses mains 
par aventure sur ses rains.
La veile par dariere vait,
lo lart par la paume li trait,
et quant cil sent sa main lardee, 
si a la veile regardee :
« Bone fame, que fas tu ci ?
- Ai, gentis chivaler, merci ! 
Loé me fu qu’a vos venisse
et que la paume vos oindisse,
et se ge ce faire povoie,
mes vaches tout quites ravroie. »
Li chivaler commençạ a rire.
« Si m’aït Jesu nostre Sire, 
cele qui le te a fait faire
l’entendoit tout autrë a faire,
mais pour ce ja rien n’i perdras.
Tes vaches quites raveras, 
si t’abandon le pré et l’erbe ! » 
L’avanture de ce proverbe 
retrait des riches hommes hautz
qui sont desloiaus et faus.
Leur sens et leur paroles vendent.
A nule droiture n’entendent.
Chascun a prendre s’abandonne. 
Povre n’a loi se il ne donne ! 

Explicit 
