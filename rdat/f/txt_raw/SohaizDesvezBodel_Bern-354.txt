Et commance li sohaiz desvez 
D’une avanture que je sai,
que j’oï conter a Douai,
vos conterai briemant la some,
q’avint d’une fame et d’un home, 
ne sai pas de chascun lo nom ;
proudefame ert et il prodom, 
mais tant vos os bien afichier
que li uns ot l’autre molt chier. 
.I. jor ot li prodom a faire 
fors do païs ; en son afaire 
fu bien .iii. mois fors de la terre
por sa marcheandise querre. 
Sa besoigne si bien li vint 
que liez et joianz s’an revint
a Douai .i. joudi a nuit. 
Ne cuidiez pas que il anuit 
sa fame qant ele lo voit ; 
tel joie com ele devoit
en a fait com de son seignor.
Ainz mais n’en ot joie graignor.
Qant l’ot acolé et baisié, 
.i. siege bas et aaisié 
por lui aaisier li apreste
et la vïande refu preste, 
si mangerent qant bon lor fu 
sor un coisin delez lo fu
qui ardoit cler et sans fumiere.
Molt i ot clarté et lumiere.
.II. mes orent, char et poissons,
et vin d’Aucerre et de Soissons,
blanche nape, saine vïande. 
De servir fu la dame engrande ; 
son seignordonoit dou plus bel bel bel 
et lo vin a chascun morsel
por ce que plus li atalant. 
Molt ot la dame bon talant
de lui faire auques de ses bons, 
car ele i ratandoit les suens
et sa bien venue a avoir,
mais de ce ne fist pas savoir, 
mais de ce ne fist
que del vin l’a si enpressé 
que li vins li a confessé
et qant vint au cochier el lit,
qu’il oblia l’autre delit. 
Mais sa fame bien en sovint 
qui delez lui cochier se vint ;
n’atandi pas qu’i la semoigne,
tote iert preste de la besoigne. 
Cil n’ot cure de sa moillier 
qui lo joer et lo veillier
soufrist bien encor une piece. 
Ne cuidiez pas la dame siece
qant son seignor endormi trove.
« Ha, fait ele, com or se prove
au fuer de vilain puant ort, 
qu’il deüst veillier et il dort !
Molt me torne or a grant anui. 
.II.  mois a que je avoc lui
ne jui, ne il avoques mi.
Or l’ont deiable endormi, 
a cui je l’otroi sanz desfance ! » 
Ne dit mie qanqu’ele panse
la dame, ains sequoise et repont, 
car sa pansee la semont, 
mais ne l’esvoille ne ne bote
qu’i la tenist sanpres a glote. 
Par cele raison s’est ostee 
del voloir et de la pansee
que la dame avoit envers lui,
s’andort par ire et par anui. 
El dormi vos di sanz mançonge 
que la dame sonja un songe
q’ele ert a un marchié annel. 
Ainz n’oïstes parler de tel !
Ainz n’i ot estal ne bojon,
ne n’i ot loge ne maison, 
changes ne table ne repair
o l’an vandist ne gris ne vair,
toile de lin ne drax de laine, 
ne alun ne bresil ne graine
ne autre avoir, ce li ert vis,
fors solemant coilles et viz. 
Mais de cez i ot sanz raisons : 
plaines estoient les maisons
et les chanbres et li solier, 
et tot jorz venoient coler 
chargiez de viz de totes parz
et a charretes et a charz.
Ja soit ce c’assez en i vient,
n’estoient mie por noiant,
ainz vandoit bien chascuns lo suen.
Por .xxx. saus l’avoit en buen,
et por .xx. saus et bel et gent, 
et si ot viz a povre gent : 
.i. petit avoit en de deduit
de .x. saus, et de .ix. et d’uit. 
A detail vandent et en gros :
li meillor erent li plus gros,
li plus chier et li miauz gardé.
La dame a par tot resgardé. 
Tant s’est traveilliee et penee 
c’a un estal est asenee
qu’elë en vit .i. gros, .i. lonc,
si s’est apoiee selonc.
Gros fu darriere et gros par tot,
lo musel ot gros et estot.
Se lo voir dire vos en voil, 
l’an li poïst giter en l’oil 
une cerise de plain vol
n’arestast, si venist au fol
de la coille, que il ot tele
com lo paleron d’une pele,
c’onques nus hom tele ne vit. 
La dame bargigna lo vit ;
a celui demanda lo fuer.
« Se vos estoiez or ma suer,
n’i donroiez mains de .ii. mars.
Li viz n’est povres ne eschars,
ainz est li miaudrẹs de Laranie, 
et si a coillẹ loreanie 
qui bien fait auan de aumaje :
prenez lou, si feroiz que saje,
fait cil, demantres qu’en vos proie. 
fait cil demantres q’an vos proie
- Amis, que vaudroit longue broie ?
Se vos i cuidiez estre sax,
vos en avroiz .l. sax.
etsJa mais n’en avroiz tant nuleu,
et si donrai lo denier Deu, 
que Dex m’an doint joie certaine !
- Vos l’avroiz, fait il, por l’estraine,
que ver vos ne me voil tenir. 
Et tot ce m’an puist avenir
qu’a l’essaier m’an orerez. 
Je cuit q’ancor por moi direz 
mainte oreison et mainte salme ! »
Et la dame hauce la paume, 
si l’a si duremant esmee
qant cuide ferir la paumee,
son seignor fiert, molt bien l’asene
de la paume delez la caine, 
que li .v. doiz i sont escrit ! 
La paume li fremie et frit
del manton deci q’an l’oroille,
et cil s’esbaïst, si s’esvoille
et en son esveillier tressaut. 
Et la dame s’esvoille et saut 
qui encor se dormist son voil
car sa joie li torne a duel. 
La joie en veillant li esloigne
don ele estoit dame par çonge. 
Por ce dormist son voil encor !
F « Suer, fait il, car me dites or 
que vos songïez a cel cop
que vos me donastes tel cop. 
Dormïez o veillïez donques ?
- Sire, je ne vos feri onques,
fait cele, nel dites ja mais !
- Tot par amor et tot en pais,
par la foi que devez mon cors, 
me dites que vos sambla lors : 
ne lo laissiez por nule rien ! »
Tot maintenant, ce sachiez bien, 
conmança la dame son conte
et molt volantiers li reconte,
o volantiers o a enviz,
conmant ele sonja les viz,
conmant erent mauvais et bon,
conmant ele acheta lo suen, 
lo plus grox et lo plus plenier
.l. saus et un denier.
« Sire, fait ele, ensin avint :
lo marchié palmoier covint.
Qant cuidai ferir en la main,
vostre joe feri de plain,
si fis conme fame endormie.
Por Deu, ne vos coreciez mie,
que se je ai folie faite,
et je m’an rant vers vos mesfaite mesfaite, 
si vos en pri merci de cuer !
- Par ma foi, fait il, bele suer,
jo vos pardoin, et Dex si face ! » 
Puis l’acole destroit et enbrace,
et li baise la boche tandre,
et li viz li conmance a tandre,
que cele l’eschaufe et enchante. 
Et cil en la paume li plante
lo vit, qant .i. po fu finez.
« Suer, fait il, foi que me devez
ne se Dex d’anor vos reveste, 
que vausist cestui a la feste 
que vos tenez en vostre main ?
- Sire, se je voie demain,
qui de tex en aüst plain cofre, 
n’i trovast qui i meïst ofre 
ne qui donast gote d’argent ! 
Nes li vit a la povre gent 
estoient tel que uns toz seus
en vaudroit largemant ces .ii..
Tex com il est, or esgardez 
que la ne fust ja regardez
de demande pres ne de loin.
- Suer, fait il, de ce n’ai je soin, 
mais pran cestui et lai toz çax 
tant que tu puisses faire miax ! »
Et ele si fist, ce me sanble.
La nuit furent molt bien ensanble, 
mais de ce lo tieng a estot 
que landemain lo dist par tot
tant que lo sot Johanz Bodiax,
.i. rimoieres de flabliax,
et por ce qu’il li sanbla boens, 
si l’asenbla avoc les suens.
Por ce que plus n’i fist alonge,
fenist la dame ci son conte. 

Ci fenist li sohaiz 
