D’un prodome oï ja parler 
qui bailla sa fame a garder 
a sa dame tout autresi 
com fist cil dont tu as oï. 
La mechine un autre aama 
et a sa mere le conta. 
Por Dieu li proia humblement 
que porchaçast hastivement 
que cil poïst a li venir 
ou ele se lairoit morir.
Mere que mere. En quel maniere 
mesoïst ele sa proiere ? 
Qui fusse qui bien en deïst 
se mere a sa mere faillist ? 
Le lecheor ont apelé 
et li chapon furent tué 
et grant aparoil i ot fait 
mais apres i ot grant dehet 
car tiex sorvint as noces faire 
de quoi il n’eüssent que faire : 
ce fu li mariz qui se tint 
a l’uis ; bouta mais il se tint 
car l’avoient molt bien fermé
qui dedanz ierent ensarré. 
N’i ot nul qui n’eüst paor 
quant il oïrent lor seignor 
car n’i ot chambre ne solier 
ou li amans peüst mucier
ne refui nul. Or que feront ? 
En quel guise se contenront ? 
Cil ne pot mucier ne foïr 
et l’uis lor covint a ovrir. 
La mechine est a l’uis alee 
et la vielle prist une espee. 
Dou fuerre la molt tost sachiee 
si l’a au lecheor bailliee. 
Toute nue el poign li a mise 
puis s’est a une part assise,
mais ançois li dist : « Ci t’esta,
et qui de riens t’apelera,
garde que mot ne li soner.
Je parlerai qui sai parler. »
Quant li mariz dedanz entra, 
arestut soi et esgarda 
celui qui l’espee tenoit.
Merveilla soi que ce estoit. 
Trait soi arrieres si li dist : 
- Cuida qu’ocirre le vossist -
« Biax amis, que ce senefie ? 
Ai je donc garde de ma vie ? 
Quex hons iestes ? Por quel meslee 
avez ci traite vostre espee ? 
A vos ma fame riens meffait 
ne ma dame ? Ce commant vait ? » 
Onques cil mot ne respondi 
et la vielle vient si saisi 
son gendre, si le trait a soi.
Soef li dist : « Biax filz, tai toi 
que ne t’oient si annemi.
Je te dirai commant vint ci. 
Moi et ta fame mangïons 
si avïons cuit .i. chapon
qui se moroit de la pepie.
Autrement nel cuisissons mie.
De ce poez estre touz fers. 
Nostre huis estoit remeis overs 
quant cist hons çaienz s’embati, 
s’espee traite tout einsi 
com tu le voiz ici ester. 
Apres veïsmes trespasser
.iii. homes parmi cele rue.
Chascuns tenoit s’espee nue. 
Grant oirre apres cestui corroient 
por ce qu’ocirre le voloient,
mais Diex ne vuet par sa pitié, 
par cui cil furent desvoié 
que il nel sorent pas ou querre 
ne que s’il fust antrez en terre.
Quant je vi ce, si levai sus. 
Par bone entencïon clos l’uis 
por ce que çaiens n’esgardassent 
par aventure et nel trovassent.
Et quant il t’oï a cel huis,
esfraez fu si sailli sus. 
S’espee traist touz esbahiz
car bien cuida estre traïz.
- Dame, ce respont li mariz, 
a Dieu en rant grez et merciz 
qui çaienz l’a de mort gardé ! 
Et a vos en sai je bon gré 
que bien et aumosne feïstes
quant vos çaiens le recoillistes. » 
Puis lui a dit : « Soiez en pes 
que mal n’i aurez vos huimés,
se Dieu plest, la ou nos puissons.
Venez seoir, si mangerons
ce que je voi appareillié. » 
Tant li a dit et tant prié 
que delez sa fame l’asist 
et avec lui mangier le fist. 
Ansamble mangierent et burent 
et tout le jor ansemble furent.
Quant la nuiz vint, cil s’en ala 
et li mariz le convoia,
qui bien abriconnez estoit,
qui de riens ne s’apercevoit.

- Diex, dit li filz, et il commant, 
qui cuidast que si faitement 
peüst hons ne fame trover 
si grant angien ne porpanser ? 
Qui trestout l’or m’aporteroit 
qui est en arrabe et donroit, 
nes voudroie je oblier 
se nes cuidoie recovrer 
ces .iii. fabliaus que dit m’avez.
Mais por Dieu or vos porpansez,
si me dites encore le quart.
Certes, peres, il m’est molt tart 
que li quars soit recommanciez 
car n’an puis estrë asaziez ! » 
Dit li peres : « Tu ies desvez ! 
Ja t’an ai je or .iii. contez 
et encor ies si angoisseus ! 
Je crien qu’il n’avieigne antre nos 
comme a .i. roi qui France tint 
et a .i. fableor avint. 

