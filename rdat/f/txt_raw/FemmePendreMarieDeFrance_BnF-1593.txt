De l’oume mort et de sa fame 
D’un home conte li escriz
qui estoit morz et enfouïz. 
Sa fame menoit grant doleur
desus sa tumbe nuit et jour. 
Pres d’illec avoit .i. larron
qui ert pendus par mesprison. 
Par la contree fu crié
qui le larron avroit osté, 
son jugement mesmes avroit :
s’il iert ateint, pendus seroit.
.I. chevalier le despendi,
ses parens ert, si l’enfoï. 
Dont ne sot il conseil trouver 
comme il s’en puisse delivrer 
car seü fu de mainte gent
qu’i le tenoit pour son parent. 
Au cymetiere va tot droit 
la ou la preudefame estoit
qui son seignor ot tant ploré. 
Cointement a a li parlé
et dist qu’elle se confortast.
Molt seroit lié s’ele l’amast.
La preudefame l’esgarda.
Grant joie fist, si l’ostroia
qu’elle fera sa volenté. 
Li chevalier li a conté 
que molt li fu mesavenu
du larron qu’il ot despendu.
S’ele n’en set conseill donner,
hors du païs l’estuet aler. 
La preudefame respondi :
« Deffoons mon baron de ci,
puis le pendon la ou cil fu, 
si n’iert jamés aparceü ! 
Delivrer doit on por le mort
le vif dont l’en atent confort. »

Par iceste senefïance 
poons atendre quel creance
doivent avoir les mors es vis,
tant est li mondes faus et vils. 


