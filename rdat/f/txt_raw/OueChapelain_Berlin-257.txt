Jadis avint d’un chapelein,
qui ne fu ne fous ne vilein, 
molt ot a mengier et a boivre
sus la riviere de Süevre,
qui de poison est plenteïve.
Le chapelein ot a non Ive.
Por ce que ja ne se remue,
une crasse oue avoit en mue.
C’est .i. oisel de primevere. 
Or orrez ja com le provoire
fu bien servi de sa crasse oie,
com il en vendracontrejoie.
Li prestres a s’oue tuee,
si a sa meschine mandee,
qui n’avoit pas la bouche amere. 
Il en ot fete sa commere
por coverture de la gent,
por ce qu’i la besoit sovent. 
Quant l’oe fu molt tres bien cuite
a grant loisir et sanz grant luite,
li prestres a s’oe coverte,
et le clerc a la sause fete,
blanche et espesse et bien molue, 
si que tot le cors l’en tressue ! 
Sa part en a bien deservie ! 
Mes li prestres ne doute mie
qu’il en face ses grenons bruire, 
einz s’en cuide molt bien deduire
et s’amie bien saouller, 
mes en .c. muis de fol penser
nen a mie plein poing de sens, 
que Salemon dist en son tens 
qu’entre la bouche et la cuillier 
avient sovent grant encombrier ! 
Li prestres a sa table mise 
et si a sa commere asise 
sor .i. coisin et pres du feu
por ce qu’el fu el plus beau leu,
et por ce qu’il veïst sa chiere,
l’avoit trete .i. petit ariere.
Le prestre s’asist a la table.
Einz qu’il eüst fet son saignacle,
.i. mesage vint a la porte, 
qui tiex noveles li aporte
dont li prestre n’ot point de joie,
si dist au clerc : « Va, pren cele oie
et cel gastel et cel pichier, 
et si t’en va en cel moustier ! »
Le clerc fist son commandement,
puis retorna inellement, 
prist le henap et la toaille
et le coutel qui söef taille,
et puis referma l’us sor soi. 
Or puet bien boivre s’il a soi !
Et le prestre si est levé,
a une huche en est alé.
Li prestres a pris sa commere, 
en la huche qui iluec iere 
inelement enz l’enferma
et la clef o soi en porta.
Devant la porte en vint grant erre.
« Qui est ila, dist le proverre, 
qui si or hurtés durement ?
- Sire, au prestre sui dant Climent,
qui unes lettres vos envoie.
- Sire, se Dex m’otroit grant joie,
molt m’envoie leitres sovent, 
des ce qu’il ot .i. poi de vent 
du commandement son seignor ! 
Molt m’aime ore de grant amor ! 
Je ne li sai gré de ceste oevre ! »
Le prestre le guichet li euvre,
prist la leitre, veille ou ne veille,
et li clers tastë a l’oueille,
qui molt avoit a atendre.
Tot hors en a trenchié .i. membre,
mes d’un trop bel barat s’amembre,
que onques nul clerc ne fist tel.
I s’en monta desus l’autel,
au crucefiz a oint la bouche.
Si quẹ a autre chose ne touche, 
la cuisse li mist el poing destre 
et fera ja acroire au prestre 
que le crucefiz a mengiee
l’oue et le gastel et l’aillie, 
et le vin du pichier beü ! 
Atant le prestre est revenu,
qui du vallet s’est delivrez.
Droit a la huche en est alez,
sa commere a tret de la huche. 
Atant li clerc s’escrie et huche :
« Venez ça, tote bone gent ! » 
Li prestres va inellement
tot droit a l’uis et cil li oevre.
« Or esgardez, dist il, quel oevre ! 
Ne sai deable ou anemis 
s’est en vostre crucefiz mis 
car il a trestote mengiee
l’oue et le gastel et l’aillie,
et le vin beü du plomé, 
mes ce ne fu pas a mon gré !
Esgardez com il s’en fet cointes, 
com il en a les barbes ointes ! »
Bien a fet au prestre la moue. 
Or puet mengier le prestre s’oue 
et fere soupes d’autre pein ! 
Si fu servi le chapelein ! 

Explicit 
