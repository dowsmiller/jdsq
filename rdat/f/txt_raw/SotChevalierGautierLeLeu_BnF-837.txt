¶ Du sot chevalier 
Puis que je me vueil amoier
a rimer et a fabloier,
dont vous doi je fere savoir,
s’il a en vous point de savoir,
tout sanz mesfez et sanz mesdiz, 
d’une aventure qui jadis
avint en la forest d’Ardane,
a. iiii. liues pres d’Otane, 
si vous dirai tost et briefment
la fin et le commencement. 
En la forest ancïanor 
avoit manant .i. vavassor
qui molt estoit bien herbregiez. 
D’une part estoit ses vergiers
qui toz ert d’arbres esleüs. 
Molt estoit precïex cil lieus
quant ce venoit au noviau tans. 
D’une part estoit ses estans
qui toz estoit plains de poissons.
Molt ert sires de venoisons,
s’avoit ses chiens et ses oisiaus. 
Molt ert sires et damoisiaus
de toz les biens que terre porte.
Son molin ert devant sa porte.
Se il fust sages et senez,
a grant avoir fust assenez, 
mes tant estoit sos par nature 
qu’il n’ooit dire creature 
que il ne deïst maintenant
plus de. c. foiz en .i. tenant,
quar sotie l’ot deceü. 
N’onques n’ot a fame geü
ne ne savoit que cons estoit,
neporquant loé li estoit. 
Por ce qu’il ert de haute gent
et riches d’avoir et d’argent,
li ont si ami fame quise.
Quant il l’ot espousee et prise,
si le tint plus d’un an pucele. 
Molt en pesa la damoisele
qui vausist ses deduis avoir, 
mes cil n’avoit tant de savoir 
qu’il seüst au con adrecier
ne le pucelage percier, 
neporquant l’avoit il tenue
par maintes foiz trestoute nue. 
Tant ert ele a greignor mesaise 
quant ele sentoit la pasnaise 
sor ses cuisses et sor ses hanches
qui erent molt souez et blanches. 
Quant el ne pot mes consentir
de si fete chose sentir,
sa mere mande et ele i vint. 
Or oiez comment li avint ! 
Ele li conta tout l’afere
que ses sires li soloit fere. 
Sa mere molt bien s’aperçoit
que sa folie le deçoit. 
Le chevalier prent par la main 
- ne sai la nuit ou lendemain - 
si l’en mena dedenz la chambre
qui toute estoit celee a l’ambre, 
si a ses cuisses descouvertes
et puis a les jambes ouvertes,
se li moustra dant Connebert,
puis li a dit : « Sire Robert, 
veez nule rien en cest val 
ne contremont ne contreval ?
- Oïl, dame, dist il, .ii. traus.
- Amis, com fais est li plus haus ?
- Il est plus lons qu’il ne soit lez. 
- Et com fais est cil par dalez ?
- Il est plus cours, ce m’est avis. 
- Gardez la ne voist vostre vis
quar il n’est pas a cel oes fais.
Qui vit i met, c’est granz mesfais ! 
On le doit ou plus lonc bouter,
aprés s’i doit on culeter,
et quant ce vient au daarrains,
adonc doit l’en serrer les rains.
- Dame, dist il, volez vous donc 
que mete mon vit ou plus lonc ?
- Nenil, amis ! A ceste foiz 
il vous ert or mis en defoiz 
quar ma fille en a .ii. plus biaus
et plus souez et plus noviaus.
Foutez le plus lonc anquenuit,
comment qu’il vous griet ne anuit.
- Dame, dist il, molt volentiers ! 
Ja n’en ira li traus entiers
que semprés n’i mete m’andoille. 
Et que ferai je de ma coille ?
- Amis, le plus cort en batez 
quant vous au lonc vous combatez ! » 
Atant la dame se recuevre
et li chevaliers la chambre oevre, 
puis va a loi de nonsachant
le lonc et le cort maneçant.

La nuit leva uns granz orez
issi com vous dire m’orrez. 
Ou bois esraçoient li arbre
et cheoient les tors de marbre. 
A cele eure estoient ou bos 
devers cele terre de los 
.vii. chevalier cortois et sage
qui porté orent .i. message. 
Ou bois estoient esbahi
et tuit dolant et tuit mari. 
Vers la meson au chevalier
vienent fuiant tuit estraier. 
Li uns en est devant alez
qui estoit de Sainteron nez. 
Le pont et la porte trespasse
qui n’estoit ne povre ne basse,
ainz estoit haute et bien couverte,
et la meson estoit ouverte. 
Leenz vint trestoz eslessiez
par l’uis qui ert ouvers lessiez.
La dame et le seignor salue, 
puis a sa reson despondue : 
« L’ostel vous requier et demande
avoec cels qui sont en la lande. » 
Li chevaliers a respondu 
tantost comme il l’a entendu : 
« Ja mes ostels n’ert escondis !
Bien soiez vous venu toz dis, 
vous avant et li autre aprés. 
Sont vo compaignon auques pres ? 
Alez les esraument haster ! » 
Dont recommence a rïoter 
et dist li plus lons ert foutuz
et li plus cours sera batuz.

Quant li vallés l’ot et entent,
plus n’i arreste ne atent.
Ses compaignons le cort tost dire,
trestoz dolenz et toz plains d’ire.
« Seignor, dist il, je ai trové 
lasus .i. erite prové ! 
Il dist qu’il vous herbergera 
et aprés vous ledengera 
et si foutera le plus lonc 
et si batera le plus cort ! » 
La ot .i. chevalier molt grant
qui ot non Gales de Dinant.
« Seignor, dist il, je sai assez
que toz vous ai de lonc passez. 
Je n’irai mie a cel erite 
qui en tele oevre se delite ! 
Miex voudroie estre en croiz tonduz 
que je fusse d’omme foutuz ! » 
La ot .i. chevalier de Tongres
qui ot a non Pierres li Hongres.
« Seignor, dist il, je n’irai mie 
a si tres vilaine envaïe ! 
Je sai bien je sui li plus cors ; 
ja n’i averoie secors
que je ne fusse ledengiez. 
Ja n’i seroie revengiez !
Or remanons andui ça fors,
encor soit li orages fors. » 
Li autre dient a .i. ton :
« Seignor, ne vous vaut .i. bouton !
Nous le ferons miex autrement,
ce sachiez, et plus sagement
quant nous serommes tuit venu. 
Li plus court voisent estendu 
et li plus lonc voisent crampi 
et si soient trestuit crampi »
Ainsi l’ont entr’aus creanté.
Atant sont en la cort entré, 
puis sont venu en la meson 
ou li feus ardoit de randon
quar li yvers estoit molt frois.
Lors descendent des palefrois, 
mes ainz que chascuns sa chape oste
ont salué hautement l’oste. 
Il respont : « Seignor, Diex vous saut ! » 
A cest mot la mesnie saut 
qui lor corurent aus estriers 
et s’ont receü les destriers
et cil se sont vers le feu trait. 
Gales li lons se fist contrait
et Pierres vint sor les ortaus,
si s’est assis sor .ii. hestaus. 
Ainsi furent a grant dangier 
desi a l’eure de mengier
que li mengiers fu atornez,
puis fu aus tables aportez,
et li baron se sont assis.
Gales li lons fu molt penssis. 
A premiers orent pois au lart
et puis .ii. et .ii. .i. marlart,
si orent hastes et lardez,
et si orent molt bons pastez.
Bon vin burent et fort et roit, 
- ce m’est avis d’Auçoirre estoit -
plaine une bout de .iii. sistiers, 
s’en remest .ii. bouciaus entiers 
que cil avoient aporté
qui molt erent desconforté.
Quant ont mengié par grant delit,
adonc si furent fet li lit,
si se couchierent li baron. 
Entre la dame et son baron
en sont dedenz la chambre entré.
Ainz qu’il aient le sueil passé, 
li chevaliers s’escrie en haut :
« En charité, dame Mehaut,
je me voudrai anuit combatre,
le plus lonc foutre et le cort batre,
se g’i puis a droit assener. »
Gales commence a forsener,
qui la nuit cuide foutuz estre,
et Pierres, qui jut a senestre, 
cuide molt bien qu’il le manace
et que il durement le hace.
Et cil ne s’asseüre mie,
qui va gesir jouste s’amie,
si le commence a descouvrir,
puis li fet les jambes ouvrir,
si a une chandoile prise,
trestoute ardant et toute esprise, 
se li esgarde entre les jambes
qui erent molt souez et blanches.
Quant il ot les .ii. traus trovez, 
si a parlé com fols provez : 
« Ma douce suer, amie chiere, 
ces .ii. traus vous fist .i. lechiere ! 
Je cuit qu’il vaudront segloutir 
por ma chandoile transgloutir ! 
Il sont de molt bele façon ! 
Bien resamble oevre de maçon !
Quant les fist vostre mere fere, 
les fist ele aus siens contrefere ? 
Li sien me samblent plus velu
et plus noir et plus chavelu.
Cist sont plus bel, si com moi samble. 
A poi qu’il ne tienent ensamble ! »

Lors respondi la bele nee :
« Biaus douz sire, ainsi fui je nee ! » 
Atant est la chandoile estainte
au mur ou ele estoit estrainte,
puis a les .ii. traus mesurez. 
Il ne fu mie si dervez 
que tant ne l’ait traite et tracie
qu’il a la piaucele percie, 
si a tant hurté et empoint 
que la chose est venue a point
et que li fols fist sa besoingne,
si com li fabliaus nous tesmoingne,
plus de .iii. foiz en .i. randon,
quar toz li fu mis a bandon, 
et li harnas et li ostis
qui molt estoit entalentis. 
La dame li a tantost dit :
« Sire, fet ele, soif m’ocist !
Se vous ne m’aportez a boire,
ja me verrez morir, ce croire !
La ot ersoir .i. boucel mis.
Ne sai s’il est plains ou demis,
mes vin i a, de fi le sai,
ne sai ou d’Auçoirre ou d’Aussai.
Por Dieu, biaus sire, aportez m’ent, 
n’i metez mie longuement ! » 
Dont recommence .i. poi a muire ;
cil crient que sa moillier ne muire. 
Molt fu de mautalent espris !
En sa main a .i. hanap pris, 
desi au feu en est venus
trestoz despoilliez et toz nus, 
puis a pris .i. manefle court 
de qoi li bouvier de la cort 
appareilloient leur atoivre
- ce doit l’en molt bien ramentoivre.
.I. peu a le feu descouvert. 
Le cul Galon a descouvert 
qui se dormoit toz aïrez,
et li cus ert eschequerrez,
autressi granz comme .i. porçaus. 
Il cuide ce soit li bouciaus
qui la geüst enmi la voie, 
mes une chose le desvoie 
qu’il n’en set mie desfermer
ne le vin trere ne oster. 
Or escoutez du vif maufé ! 
Il a le manefle chaufé 
ausi com li bouvier fesoient
quant lor harnas appareilloient, 
puis est au vaissel reperiez 
ou il n’avoit ne vin ne miez ! 
Tant durement le fiert et boute 
que li sos toz en esclaboute
du sanc qui par la plaie saut.
Gales tresfremist et tressaut, 
si s’escria a haute vois :
« Or sus ! Or sus, quar je m’en vois ! 
Cil erites m’a acueilli ! » 
Dont sont si compaignon sailli
quant il oïrent la bescousse, 
et li sos a sa main escousse
de qoi il tenoit le fer chaut.
Aval le rue, ne li chaut, 
si fiert Pierron lez le costé 
c’une grant piece en a osté
et cil s’en tornent sanz congié, 
mes il s’en fussent bien vengié
se ne fust la mere la dame,
qui molt ert sage et bone fame.
Ele tout l’afere leur conte, 
si leur a aconté le conte 
et leur fist savoir et entendre
que nus hom ne doit sot atendre,
quar sovent en avient granz maus. 
Li cus Galon en fu vermaus
et Pierres en ot une trace,
dont li sans remest en la place,
et li sos ot apris a foutre.
A cest mot est mon fablel outre. 

Explicit du sot chevalier 
