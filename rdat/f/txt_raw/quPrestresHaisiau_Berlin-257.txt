De trois prestres, voire de .iiii. , 
nos dit Haiseaus por nos esbatre 
et por nos aprendre a garder
merveilles que oï conter.
.III. prestres amoiẹnt une fame.
A son baron le dist la dame. 
A .i. jor tous trois les manda 
si com ses barons li loa 
et lor manda qu’en son labour
sera son baron celi jour, 
mes li païsanz ne se mut
a icel jor, einz se reput 
el four que laienz fet avoient,
et sot que li prestre venoient,
les fist la dame el four mucier,
ausi le tiers com le premier.
Le païsant .i. levier prist.
Desus le four compresse fist. 
La clef de la voute soutret
a .i. enging que avoit fet.
La voute fendi enrament.
Tuit .iii. sunt mort en .i. moment. 
Li païsant s’en repentist
tot meintenant se il poïst,
mes la fame, qui s’apensa, 
meintenant .i. ribaut manda 
et li a dit que por s’amour
s’est .i. prestres muciez el four, 
« por ce qu’il douta mon baron
qu’il oï venir en meson. 
Or est li four fondu sus li !
Si dout que je n’en aie anui.
Se tu descombrer m’en pouaies,
.xl. sous du mien aroies. » 
.I. des prestres a lors trousé
seur son col et l’en a porté. 
En une parfonde malliere
le geta et revint ariere.
Ses .xl. sous demanda. 
La dame respondu li a :
« Arou, ribaut ! Que m’as tu fet ? 
Revez le la ! Revenuz est !
- Par le cuer Dieu, n’i demorra ! »
fet il. L’autre prastrẹ trousé a,
si le geta en la malliere.
Si tost com il revint ariere, 
cele le tierz li remontra 
en soi saignant et dit li a :
« Harou, ribaut ! Or m’as tu morte !
Revoiz le la. Va si le porte ! 
- Et vos me bailliez pein et vin
et du feu, fet il, et enfin 
je le garderé si de pres 
que vos ne le verrez jamés ! »
Lors a le tiers prestre trousé.
En la malliere l’a geté.
Seur la malliere demora.
Meintenant le feu aluma. 
Quant il ot beü et mengié
et jusques vers le jor veillié,
par anui s’endormi. S’avint
c’uns autres prestres par la vint. 
Vers le feu se tret por le froit.
Que que li prestres se chaufoit,
et le ribaut s’est esveilliez.
Tot meintenant sailli en piez.
« Dant prestre, vos irez ariere,
dist li ribaut, en la malliere ! »
Le prestre corut enbracier.
En la fose le volt lancier,
mes li prestres se contretint. 
A litier totes voiẹs avint 
qu’i leur en est si mescheü
qu’en la malliere sunt cheü. 
Ce puet on bien dire du prestre : 
miex li venist au moustier estre ! 
Or puet hon le proverbe ci 
metre a point que jadis oï : 
soventes foiz avient a court
que tiex ne peche qui encourt. 

Explicit 
