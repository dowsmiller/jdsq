De .iii. dames qui troverent .i. vit 
Ma paine metrai et m’entente,
tant com je sui en ma jovente, 
a conter .i. fabliau par rime
sanz colour et sanz leonime,
mes s’il i a consonancie,
il ne m’en chaut qui mal en die, 
car ne puet pas plaisir a touz
consonancie sanz bons moz. 
Or les oiez tex comme il sont ! 
Trois dames aloient au Mont,
mes je ne sai de quel païs,
puis oï conter, ce m’est vis, 
que .ii. coiz et .i. vit mout gros
troverent ou il n’ot point d’os. 
Icele qui aloit devant
le prist et muça maintenant,
quar bien savoit que ce estoit, 
mes l’autre qui aprés venoit
dit que ele en avroit sa part.
« Certes, vos l’avez dit trop tart !
fet l’autre. Ja part n’i avrez !
- Coment ? fet ele. Dis tu droit ? 
Ne dis je tantost : ‘ Part i aie’? 
Et nos somes en ceste voie 
compaignes et bones amies !
- Il ne m’en chaut, que que tu dies. 
Ja n’i avras ne part ne preu ! »
L’autre ne le tint mie a geu. 
Jure son chief qu’ele en avra
tant com jugement le donra.
« Certes, ce dit l’autre, jel gré, 
mes or soit ici acordé 
qui en fera le jugement.
- Par foi, fet ele, ci devant
a une maison de nonains,
saintes dames, et chapelains
qui i sont por servir le jour. 
L’abaesse por ceste honour 
n’en voudroit ele avoir menti !
- Et je l’otroi, fet l’autre, einsi ! »
Tant ont fet qu’eles sont venues,
ce m’est vis, a l’entrer des rues
la ou l’abeesse seoit. 
Tant ont alé et tort et droit
qu’eles sont en la cort entrees. 
Tot maintenant ont demandees
les noveles de l’abaesse,
et l’en leur dit qu’elë ot messe,
et sel vuelent a li parler,
un poi les covient sejorner. 
Eles dient qu’els l’atendront. 
A itant assises se sont
ou parleoir lez .i. degré, 
mes mout i ont petit esté 
qu’il virent venir l’abaesse
et delez li la prioresse,
de l’autre part la celeriere. 
Icele qui estoit premiere
se leva, et si la salue.
« Dame, bien soiez vos venue ! »
fet l’autre aprés. Demaintenant
assises se sont a itant. 
Icele qui aloit darriere 
conta la parole premiere
et dit : « Dame, de noz rmaisons 
en proierẹs et en oroisons
alïons moi et ma compaigne,
mes droiz est que de li me plaingne, 
car ele a tel chose trovee
dont ne m’a pas ma part donee,
et por ce si la li demant.
- Par foy, fet l’abaesse, avant
iert l’avoir mis et le verron,
et en aprés en jugeron.
- Par foi, fet soi l’autre, jel gré ! » 
Cele qui ot le vit trové
le prist et mist hors de son sain, 
sel mist devant une nonain
qui mout l’esgarda de bon ooil.
De l’abaesse dire vueil,
qui mont l’esgarda volentiers. 
Trois souspirs fist lons et entiers 
et dit aprés : « Or oi biau plait ! 
Que volez que ci vos soit fait 
jugement de ce qui est nostre ?
Certes, damë, il n’ert ja vostre,
ce sachiez, n’a cele quel porte. 
C’est le toraill de nostre porte
qui l’autre jour fu adiré. 
Je comant qu’il soit bien gardé
come nostre chose demaine. 
Alez, fet elẹ, ma dame Elaine 
- qui ert delez la celeriere -
alez, et si soit mis arriere
la dont il fu osté et pris. 
Je voil qu’il soit arriere mis ! »
Et ma dame Helaine le prent.
Ce sachiez vos, isnelement 
l’avoit lancié dedenz sa manche
qui mout estoit deugiee et blanche.

A tant departent, si s’en vont.
Celes retornent. Perdu ont.
Onques nule n’en prist congié. 
Assez a ore bien jugié
ici ma dame l’abaesse. 
Mout fist que fausse tricherresse 
qui leur toli par covoitise ! 
Assez tost se fu ore mise
en li, si fet ele en plusors. 
Autresi font les jugeours :
covoiteus sont, jel sai de voir. 
Ja povres hons qui n’a avoir 
n’avra par eus droit en sa vie ! 
Je di que cele fist folie
qui par covoitise perdi.
Por ce, seignor, je vos chasti. 
Par essample vos mostre et preuve
que se nul de vos avoir treuve,
s’il i a compaing ne compaigne,
n’atende pas que il s’en plaigne,
mes rende l’en toute sa part. 
Je di cil se repent trop tart
qui se repent quant a perdu. 
Je di qu’il a trop atendu 
et si vous revoil fere entendre
que l’en pert bien par trop atendre, 
mes en la fin di en apert :
cil qui tot covoite tout pert. 

Explicit 
