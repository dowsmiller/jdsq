... Deseur le roit s’est estendus. 
Cil laiens parolent a lui :
« Amis, ne nos faites anui !
Ne somes pas oisel terestre,
ançois somes angle celestre.
Oste te roit, lai nos aler,
n’i poomes plus demorer. 
Tu en aras tel gerredon 
que Dex te fera vrai pardon 
et si aras si grant avoir 
que tu onques volras avoir
por sohaidier a une fie. »
Li prodom, qui en Deu se fie, 
qui n’estoit mie covoiteus
et del rover estoit honteus, 
dist : « Je ne vuel ne plus ne mains
q’autant que mes frere germains,
mais que je l’aie sans pecciet. »
Puis a avant sen braç lanciet,
s’a le roit contremont sacie,
puis l’a colloite et embracie,
et cil sont a le voie mis,
mais il li dient : « Bels amis,
tes sohais est bien asenés.
Or soies prodom et senés, 
si fai bien a le povre gent 
car tu as plus d’or et d’argent 
c’onques eüst Tiebaus tes frere 
qui tos tans a esté trafere 
n’onques ne fina d’userer 
tant qu’il puet l’avoir mesurer
et a mines et a sestiers. 
Dehait ait or sifais mestiers 
dont li ame est si tormentee 
et justicie et tempestee ! »
Qant li prodom l’ot et entent,
plus n’i areste ne atent.
Venus en est a sen repaire. 
De fossés i trova deu paire
tos plains de dolce aigue corant. 
Contre lui sont venu corant
si anfant, se li dient : « Sire,
çaiens est venus nostre sire, 
si nos a grant avoir donet 
et si nos a abandonet
que nos menjons tos tans asés. »
Li prodom est oltre passés. 
Devant l’entree de la porte
jeta le roit jus qu’il aporte.
Qant il parvint en mi sa cort,
se li caïrent si drap cort, 
s’ot maintenant cote et mantel
dont a or furent li tasel. 
Sa feme est contre lui venue
qui ne restoit mie trop nue,
si s’entreprendent par les dois.
Ses frere, li vilains redois,
qant il entendi la novele, 
saciés que ne li fu pas bele 
car vilains qui plains est d’envie 
ne volroit ja tote sa vie 
que nus hom qui montast a lui
devenist plus riques de lui.
Isnelement son frere mande, 
se li enquiert molt et demande
dont sifais avoirs li abonde. 
A il parlet a dame Abunde 
ne s’il l’a tolut ne reubé ? 
Et li prodom li a rové 
qu’il laist ester se vilonie
car trop i a de felonie, 
puis li conta trestot briement
le fin et le commencement, 
comment il prist les criatures
qui destinent les aventures,
« si me donerent .i. sohait. » 
Cil li respont : « Mal dehé ait 
ma barbe se ge nes vois prendre !
Se ges puis tenir ne soprendre,
u soit a bos o soit a plain, 
j’en averai trestot mon plain ! 
Or me faites vo roit prester
et je m’en irai aprester. »
On li aporte et cil le prent. 
Covoitisse qui le soprent
le fait aler plus que le pas. 
Venus en est a un trespas 
a l’issue d’une valee 
qui molt estoit et longue et lee
et molt orible et molt parfonde.
De serpens i avoit grant fonde.
La a tendu soldainnement,
mais n’i fu gaires longuement, 
quant il vit venir une torbe 
qui molt estoit hisdeuse et torbe. 
C’estoient li angle enpenet
qui tant ont le siecle penet.
Formes d’oiseax avoient prisses. 
Ausi com candelles esprisses
lor luisoient li uel es ciés,
ses portoient amont hauciés.
Il erent graindre que caorbon,
si erent plus noir que carbon. 
Sor le roit vienent burissant 
et li vilains vait fremissant 
qant il voit les vains esperis
par qoi li siecles est peris,
mais une riens le reconforte,
que li rois ert et grans et forte. 
Et cil n’estoit mie contrais
qui tenoit le corde et les trais, 
ains sace si a une fois
que tos les a mis en defois.
Cele part vint, si lor a dit : 
« De Deu soient mi uel maudit
se je n’ai de vos men voloir, 
comment qu’il vos doive doloir !
J’arai des sohais plus de deus, 
s’or s’en devoit corechier Deus ! » 
Dont respondent li angle faus : 
« Par les caisnes et par les faus 
et par le terre et par le bos
u nos prendons sovent repos,
amis, nos te donrons tos dis
u trois sohais o trois maudis. 
Par les sohais poras avoir
grant segnorie et grant avoir, 
et des maudis te pués vengier
se nus hom te velt laidengier. 
Auquel que tu vels si l’atorne ! » 
Atant li vilains s’en retorne 
et cil qui le vuelent deçoivre 
li redient por l’aperçoivre :
« Amis, nos te donrons un don
par amor et par gueredon. 
Nos te volons habandoner 
que tu pués tes sohais doner
et departir a ton talent. 
Tant conisçons le dame Alent
qu’ele en ara tres bien sa part. »
Atant li vilains s’en depart.
Venus en est a se maison. 
Sa feme le met a raison
dont il vient ne u a esté,
ne s’il a auques conquesté.
« Oie, fait il, plus de .m. mars 
que j’averai ançois demars 
se nos nos poons bien aidier
de rover et de sohaidier. »
Puis li conta trestot l’afaire,
comment il puet .iii. sohais faire.
« S’en averés .i., bele amie ! » 
Cele respont : « Jo n’en quier mie
se je n’en ai deus tos entires.
Au deerrain gist li maistires. » 
Dont respondi li faus gorgis 
qui a la dame estoit sougis :
« Deus en aiés, jel vos otroi ! 
Gardés qu’il soient bon tot troi ! » 
Cele respont : « Del vo pensés
et si soiés bien porpensés, 
et je repenserai des miens 
ausi com cascuns fait des siens !
Jo ne lairai, comment qu’il prenge, 
que jo a sohaidier n’aprenge ! » 
Li dame avoit .i. enfançon
petit, de molt bele façon.
Devant li aloit catonant. 
Ele li dist demaintenant :
« Je vos sohaide, sire fils,
por ce que vos estes si pius, 
que vos aiés plus longue barbe 
que soit li loiens d’une garbe ! »
Et il l’eut maintenant en oire, 
mais ele fu et blance et noire ! 
Dist li vilains : « Sohaide miels ! 
Male goute te criet les iels ! »
Cele respont : « Voire, les vos ! » 
Lués maintenant a icés mos
que li sohait furent falit, 
leur sont li uel des ciés salit
si c’onques puis ne virent gote.
Es dens lor feri une gote.
Fortune, qui les ot hauciés,
les a laidement abasciés.
Poruec est drois, que que nus die, 
que Damerdex celui maudie
qui asés a et trop golose, 
si com fist li rois de Tolose 
qui traï sa seror germainne 
por avoir le roi Karlemaine. 

