La provance de femme 
Segnor, je vos vuel castoier : 
tuit devons aler ostoier
en l’ost dont nus om ne retorne.
Savés comment on les atorne, 
çaus qui en cele ost sont semons ?
On les lieve sor .ii. limons,
puis l’en porte on, barbe sovine, 
vers le mostier de grant ravine
et sa molliers le siut aprés. 
Cil qui a li montent plus pres 
le tienent par bras et par mains 
des paumes battre - c’est del mains - 
car ele crie a haute vois : 
« C’est mervelle comment je vois !
Bele dame, sainte Marie, 
com sui dolante et esmarie ! 
Ce poise moi que je tant dure ! 
Molt est ceste vie aspre et dure !
Ne place Deu que je tant voie,
que je repair par ceste voie,
si soie avuec mon segnor mise, 
cui j’avoie ma foi promise ! »
Ensi va acontant ses fables,
qui ne sont mie veritables,
devant l’entree del mostier. 
Dont recommence son mestier
de crier haut et durement,
et li prestres isnelement,
qui l’ofrande desire a prendre,
rueve les candelles esprendre.
Qant il li a fait le pardon,
dont cante de molt grant randon. 
Qant li services est finés 
et li cors est si atornés 
qu’il est colciés trestos envers
en tere noire avuec les vers,
dont velt li dame aprés salir. 
Qui dont le veroit tressalir 
et les iels ovrir et clugnier
et les poins ensanle cuignier, 
il diroit bien selonc men sens : 
« Ceste puet bien perdre le sens ! »
Ensi le resacent ariere. 
Il doi le tienent par deriere
qui dusque en maison le remainnent. 
Si voisin qui pres de li mainnent 
li font boire de l’evei  froide
por ce que li diels li refroide.
Dont commence li runemens, 
li consaus et li parlemens 
des parentes et des voisines 
et des nieces et des cosines : 
« En carité, ma bele dome, 
vos reprenderés .i. prodome 
qui ceste maison maintenra
et en cest avoir enterra,
qui ne sera fols ne lecieres. » 
Qui li veroit faire les cieres 
et respondre par maltalent !
« Dames, je n’ai de ce talent. 
De Damerdeu soit cil maudis 
qui jamais maintenra ces dis 
car il ne me vient mie a bel ! »
Dont maudist ele se lembel. 
Or le lairomes de le dame
qui conte son duel et son dame, 
si vos diromes de celui
qui ne volt bien faire por lui.
Il est menés a le grant cort. 
La le velt on tenir molt cort
s’il ne velt bien rendre raison.
On le prent a poi d’oquisson. 
Il huce et crie se maisnie
qu’il avoit molt soëf norie,
et ses parens et ses amis,
u il avoit sen avoir mis,
por Deu qu’il li vignent aidier,
mais ce ne puet nus sohaidier, 
puis apele a dolante ciere
sa mollier qu’il avoit molt ciere,
mais li dame est en altre point.
Une dolçors al cuer li point,
qui le soslieve contremont,
et li doiens le resomont, 
qui desire a mangier car crue
qui n’est de paon ne de grue, 
ains est de l’andolle pendant
u les plusors sont atendant.
Li dame n’a mais de mort cure,
ains se retifete et escure, 
si fait gausnir se muelequin
et relieve sen roekin,
si refait musiaus et torés,
et recommence les tifés,
si vest ses dras a remuiers. 
Ausi com li ostoirs muiers 
qui se va a l’air esbatant 
se va li dame deportant
et demostrant de rue en rue. 
Molt simplement le gent salue 
et encline de jusque en terre.
Molt sovent clot le boce et serre.
Dont n’est ele pas pereceuse,
aspre ne sure ne tenceuse,
ains est plus dolce que canele, 
et plus tornans et plus isnele
que ne soit rute ne vensvole.
Avuec les iels li cuers li vole.
Dont n’a ele soing de reponre.
Il ne l’estuet mie semonre,
s’on fait nueces, qu’ele n’i soit. 
Ele n’a mais ne fain ne soit ! 
Or ne li faut plus que li rains
qui le mal li cache des rains.
Celui porquiert bien et porcace. 
Ses enfans ensus de li cace 
et beke ausi com li geline
qui dalés le coc s’ageline.
Nuituns devint, sis escaucire. 
Sovent fait candelles de cire 
qu’ele ofre par us et par nombre 
que Dex des enfans les descombre
et que li male mors les prenge. 
« Je ne truis qui por aus me prenge ! 
Nus ne s’i oseroit embatre ! »
Puis se reva a els combatre, 
ses hurte et fiert et grate et mort
et maudist de le male mort. 
Adont faut li amors del pere 
puis que li enfes le compere !
Ce fait li dame et plus assés,
et s’ele a deniers amassés,
volentiers avuec li les porte, 
puis dist c’uns hom devers le porte
li vint paier des hui matin, 
puis nome Robert o Martin 
qui encor l’en doivent .vii. tans
qu’il li volront paier par tans,
« mien ensïant, ains .xv. dis. » 
Molt se fait rice par ses dis 
et s’ele encontre une parliere
qui de redire est noveliere,
si s’acoste de joste li, 
puis se li dist : « Ce poise mi 
ge ne sui auques vostre acointe
car vos n’estes fole ne cointe, 
si vos ai grant pieça amee 
et si sui maintes fois esmee 
d’aler a vos esbanoier. 
Il ne vos doit mie anoier 
se je parol un poi a vos
car vos devés monter a nos,
ce me soloit ma dame dire. 
Mais je ai molt le cuer plain d’ire
de mon segnor que j’ai perdu, 
mais mi ami m’ont desfendu
que je laisce le duel ester,
que je n’i puis preu conquester.
Certes, mes sire m’ert molt boens, 
si me faisoit molt de mes boens
et en cauchier et en vestir. 
Il m’avoit faite ravestir
de se maison et de son estre.
Il avoit molt le cuer onestre, 
mais il n’avoit point del delit
que li prodome font el lit. 
Tantost com il estoit colciés
m’ert ses cus en l’escorç ficiés.
Ensi dormoit tote la nuit,
si n’en avoie autre deduit,
si me pooit molt anuoier.
Certes, jo nel quier a noier, 
mes sire ert molt d’avoir sopris
ançois que je l’eüsce pris, 
mais il ert ja trestot kenus
ançois qu’il fust a moi venus, 
et j’estoie une bascelete
a une crasse mascelete, 
et vos estiés uns enfeçons
autretele com uns pinçons, 
s’aliés corant aprés vo mere 
qui a ma dame estoit commere
et si estoit pres no parente. 
Je sui de se mort molt dolente 
foit que je doi nostre Segnor !
Or vos dirai de mon segnor. 
Il savoit molt bien gaegnier
et asanler et espargnier. 
Sen arme soit en grant repos ! 
J’ai assés caudieres et pos
et blanques quieltes et bons lis,
huges, sieges et caelis 
et bons manteals et peliçons
qui furent fait a esliçons,
s’ai asés dras, lignes et lagnes,
et s’ai encore de deus lagnes, 
de le grosse et de le menue.
Ma maisons n’est mie trop nue,
ains i a, certes, bials hernas
car j’ai encore deus hanas.
Li uns en est fais al viés tor,
a l’eur reverset tot entor. 
Mes sire l’avoit forment cier ! 
Mais je n’ai cure d’anoncier
se j’ai ce que Dex m’a donet. 
Vos conisciés bien Deudonet 
et si conisciés bien Herbert
et Bauduïn, le fil Gobert. 
Saveés rien de lor afaire ?
On m’i velt marïage faire, 
mais c’est mervelle de le gent : 
on cuide en tel liu de l’argent
u il n’a gaires de plentet.
Li plusor sont molt endetet,
et je sui rique feme a force.
On puet del fust veïr l’escorce,
mais on ne set qu’il a dedens.
Mains avoirs est ausi com vens,
mais li miens est bien aparans. 
Je faç asés de dras par ans
et si sui prodefeme et sage, 
si ai eüt sovent mesage
des mellors qui sont ci par ent.
Tel i a qui sont vo parent,
mais je n’ai cure del nomer. 
En aparteneés Gomer ?
Mais por Gomer nel di je mie.
Or vos dirai, ma dolce amie : 
antan me dist une devine
qui me fist estendre sovine,
si m’esgarda en un cercel,
j’aroie encore .i. jovencel. 
Saveés nient en vo visnage 
u il ait auques de barnage ? 
Cil me sanle de grant raison
qui maint d’autre part vo maison.
Il m’a ioan molt esgardee, 
mais je m’en sui molt bien gardee
c’onques vers lui ne retornai. 
Il maint uns prodom a Tornai
qui m’apartient de par mon pere. 
Cil parole d’un sien compere 
qui molt est rices et manans
et s’est molt pries de lui manans, 
mais il est viels, ce m’a on dit. 
Je l’ai ioan asés maudit !
Foit que je doi saint Lïenart, 
je n’en averai ja viellart !
Puis que ce vient a le bescosse, 
je n’ai cure de garbe escosse !
Jo ai, certes, molt bel avoir 
por un bel vallet a avoir !
Bele amie, pensés de mi 
se vos avés nul vostre ami
qui auques soit preus et senés.
Il iert en mi bien asenés. 
Et vos soiés preus et senee :
se je suis par vos asenee,
vos en arés buen guerredon, 
se Dex me face vrai pardon ! 
Mais je n’ai cure de prometre
n’onques ne m’en vol entremetre,
mais saciés bien trestot de fit,
se li cosse torne a porfit, 
vos en serés molt bien caucie ! 
Esgardés en cele Caucie 
u en Anzaing o el Nuefborc 
quels est li fils dame Wiborc 
et li fils segnor Godefroit ! 
Il se fist avant ier molt froit
qant on l’aparla d’Isabel.
S’il vos devoit venir a bel, 
s’i parlisciés covertement !
J’ai ci esté molt longuement.
Je ne m’en departisse anuit,
mais je criem qu’il ne vos anuit.
Je vos mec jor a dïemence,
si sera avuec nos Climence, 
s’averomes pumes et nois
et de cel vin de Löenois,
si vos dirai d’un mien parent,
qui ne maint mie ci par ent, 
qui me voloit faire converse ! »
Lors le fiert de le main enverse,
si s’en torne, si s’en depart.
Cele s’en va de l’autre part,
qui en maint liu le dist et conte. 
Huimais porés oïr le conte
confaitement li dame esploite.
Golïas tant l’argüe et coite,
et li fus dont ele est esprisse,
qu’ele en a un saciet a prisse. 
Qant ele le tient en ses las, 
il puet bien dire qu’il est las !
S’il auques ne set des aniaus, 
qu’il soit remuans et isniaus 
et qu’il sace bien cotener
et herdiier et creponer,
il est au matin mal venus. 
De ce ne li puet aidier nus 
qu’il n’ait mal se loce lavee !
Tantost com li dame est levee,
dont est batus li cas en l’aistre. 
Lors commencent li mal a naistre
et li noise et li reprovier.
« Nos avons çaiens .i. bruhier,
un durfeüt, un hebohet ! 
Ahi ! Com Damerdex me het 
qui fui des bons vallés aquius
et des cortois et des gentius, 
si pris cest caitif par nature ! 
Tot cil aient male aventure 
qui en fisent le plaquement 
qant il m’ont mis en tel torment ! 
Il ne demande autre dangier 
que de dormir et de mangier !
Tote nuit ronque com uns pors, 
c’est ses delis et ses depors ! 
Enne sui ge dont mal venue 
qant je m’estenc joste li nue 
et il se torne d’autre part ? 
Por poi que li cuers ne me part !
Sire, ce ne fasiés vos mie,
ains m’apeliés vo dolce amie,
et je vos apeloie ami,
puis vos torniés par devers mi, 
si me baisiés molt dolcement 
et disiés au commencement :
“ Ma bele dolce castelainne, 
com vos avés söef alainne ! ”
Sire, c’estoit tostans vos dis ! 
Vostre ame soit em paradis ! 
Et cis ribaus me tient plus vil 
que le femier de son cortil !
Mais je sai bien, par saint Eloi,
qu’il n’est mie de bone loi, 
ains est de çaus del mont Wimer : 
il n’a soing de dames amer ! » 
Dont respont cil a cele fois :
« Dame, vos estes en defois ! 
Tant par avés torblé le vis ! 
Je vos adoise molt envis ;
je ne vos puis tenir covent. 
Golïas bee trop sovent ! 
Jo ne le puis asasiier : 
tos i morrai de desiier ! »
Dont dist li dame : « Faus cuvers, 
vos deüsciés estre convers 
et entrer en une abeïe ! 
Malement m’avés obeïe ! 
Or puet on bien de fit savoir 
que je n’euc gaires de savoir
quant je laisçai por vos Jehan,
qui sa terre a et son ahan, 
et Godefroit et Bauduïn
et Gilebert et Foucuïn, 
si pris trestot le plus malvais 
qui soit dementres a Belvais !
Sire, mal estes restorés ! 
Vos devés bien estre plorés 
car onques plus preudom ne fu !
Vos sens et vos savoirs mar fu, 
vos cortesie et vo bontés ! 
Molt estiés sages et dontés ! 
Onques par vos ne fui maudite
ne adesee ne laidite, 
et cis damisiaus me manace ! 
Il est bien drois que je le hace ! » 
Don li respont cil a haut ton :
« Dame, vos avés .i. gloton 
qui trop sovent velt alaitier ! 
Il a fait Bauçant dehaitier ! 
Je l’ai ioan de lui retrait 
tot hasqueret et tot contrait ! 
On ne puet pas faire tos tans 
c’on ne soit lasset et estans !
Li vilain ont beax bués par eures, 
mais tos tans ne sont mie meures ! 
Vos poés tant estraindre l’ive 
qu’il n’i a seve ne salive ! 
Tant m’avés estrait et suciet 
que vos m’avés a mort juciet 
si que vos tres bien le verés ! 
Hon dist ja je sui enverés ! 
Je nel lairai que nel vos die : 
molt a li hom le car hardie 
cui li dïables tant soprent 
qu’i veve feme a enfans prent 
car ja n’iert un seul jor sans lime !
Venés avant, me dame grime, 
si me donés les .xxx. mars 
que me promesistes demars 
entrués que je faisoie l’uevre
u il covient les rains a muevre.
Se je nes ai, par saint Richier, 
vos le conparrés ja molt cier ! »
S Li dame l’ot, molt li anoie 
qant ele entent a le monoie
que li bacelers li demande.
A .c. deables le commande.
Ele aimme mels estre batue, 
qu’il l’ocië o q’il le tue 
qu’ele cel avoir li delivre
ne qu’il en ait ne marc ne livre. 
Lors le recommence a maudire 
et a tencier et a lait dire :
« Ahi, fait ele, despendus ! 
Or est mes avoirs despendus ! 
Tant m’avés tolut et enblet 
je n’ai mais ne lagne ne blet ! 
Bien est me maisons escovee ! 
Vos estes de l’orde covee !
Nos conisçons bien vos parentes,
les caitives et les pullentes, 
et vos serors et vos antains 
qui totes sont ordes putains ! »
A icest mot li vallés saut.
Il ne dist mie « Dex vos saut ! »,
ains le saisist par les lubars,
se li done des esclabars. 
Tant li promet et tant li done
que tot cel dit li gueredone,
puis li resaut sor le jovente. 
Tant le fiert del puing et avente
qu’il en est sullens et lassés.
Qant il l’en a donet assés, 
li dame ens en sa cambre muce
tot sans capel et sans aumuce. 
Tant a soferte la mellee
que la teste en a commellee.
Puis se fait colcier et covrir,
si desfent le cambre a ovrir,
si suce ses cols et repose, 
mais ele dist a cief de pose :
« Lere, com m’avés martirie ! 
Or m’ait Dex le mort otroiie 
et si me mece en tele voie 
que je l’ame mon segnor voie 
et que la moie le porsiue 
et qu’ele soit avuec le siue 
car c’est la riens que plus desire
que je soie avuec vos, bel sire ! »
Puis parole bas a fauset. 
Molt set bien faire le qanset
tot autresi com ele muire,
puis recommence .i. poi a muire,
si fait faire des caudelés,
des rastons et des gastelés, 
si se bagne tant et atempre 
et main et soir et tart et tempre
qu’ele est garie et respasee.
Qant cele cosse est trespasee,
puis revienent andoi ensanle,
mais je sai bien, si com moi sanle,
se cil puet bien ferir des maus,
dont est abasciés tos li maus,
dont est li cas a Deu voquiés,
dont n’est il ferus ne toquiés, 
dont est li cosins retornés 
et li escamiaus destornés
por ce que il ne s’i abusce,
dont ne remaint en l’aistre busce,
dont est il amés et servis,
dont a il tot a son devis,
et les poisçons et les oiseaus,
dont est il sire et damoiseaus, 
dont est il piniés et lavés
et molt soventes fois gravés, 
car je vos di bien derecief : 
pités de cul trait lent de cief !
Vos qui les dames despités, 
sovigne vos de ces pités 
que vos sentés a icele eure 
qu’ele est desos et vos deseure ! 
Qui cele dolçor vielt sentir 
bien doit s’amie consentir
grant partie de son voloir, 
comment qu’il li doive doloir 
car cil n’est pas gentius ne frans
qui a cief de fois n’est sofrans,
car se me feme me dist lait,
se je m’en vois, ele le lait,
et qui dont le volroit respondre,
il feroit folie despondre. 
Encor vient mels que je m’en voise
que je le fiere d’une boisse.
Segnor, qui estes auduïn
et gilleeur et herluïn, 
ne soiés de rien en esmai ! 
Li auduïn ont mellor mai 
q’aient li felon combatant 
qui les noisses vont esbatant ! 
Gautiers Li Leus dist en la fin 
que cil n’a mie le cuer fin 
qui sa mollier destraint ne cosse 
ne qui li demande autre cosse
que ses bones voisines font.
Je n’i vuel parler plus parfont. 
Feme fait bien que faire doit !
Li romans faut, dreciés le doit ! 

