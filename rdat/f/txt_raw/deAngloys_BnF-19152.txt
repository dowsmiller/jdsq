De ii Angloys et de l’agnel 
Un fableau vos vueil aconter
de .ii. Anglois, sanz mesconter,
dont li .i. malade se jut,
et li autre, si com il dut, 
le garda bien au mielz qu’il pot.
De son porchaz molt bien le pot. 
Tant vint li eure et tant ala
que li malades resua,
et quant il se sent alegié,
son compaignon a aresnié.
Son bon li velt dire en françois,
mais la langue torne a englois,
que ce ne fu mie merveille.
Alein son compaignon esveille. 
Or oiez com il l’apela !
« Alein, fait il, foustes vos la ? 
Trop dormés ore longuement !
Mi cuit .i. poi alegement.
Mi have tote nuit soué.
Mi ave, ge cuit, plus soé,
si cuit vueil mengier .i. petit.
- Ha ! dit Alein, seint Esperit,
done mi companon santé, 
dont mi cors fou si fort triblé !
- TFriant, fait il, par seint Tomas,
se tu avez .i. anel cras,
mi porra bien mengier, ce croi.
- Vos avrez .i., fait il, par foi ! 
Ge m’en vois une tost querer !
- Compainz, Diex te puisse mirer ! »
Alein s’en est tornez atant. 
Tant va par la vile querant
qu’il entra en une maison. 
Le preudom a mis a raison
au mielz qu’il onques pot parler, 
mais onc tant ne s’i sot garder
que n’i entrelardast l’anglois. 
Ainsi farsisoit le françois :
« Sire, fait il, par seint Tomas,
se tu avez nul anel cras,
mi chatera molt volentiers, 
et paie vos bones deniers
et bones maailles frelins,
et paie vos bons estellins. »
Quant li preudom, qui hernechoit,
oï celui qui fastroilloit,
ne set que il va devisant.
« Que vas tu, fait il, fastroillant ? 
Ge ne sai quel malfez tu diz !
Va t’en, que tes cors soit honiz ! 
Es tu Auvergnaz ou Tiois ?
- Nai, nai, fait il, mi fout Aglois ! »
Li preudons l’ot, si en a ris.
« Que dites vos, fait il, amis ?
Dites moi que vos demandez.
- Entendez mi, vos saverez.

Mi companon fout molt malart. 
Il proie mi que ge li chat
.i. ainel que il velt mengier. »
Li preudons, c’on claime Mainier,
le cuide avoir bien entendu.
« Bien t’en est, fait il, avenu !
M’anesse en oit ersoir .i. bel. »
Devant l’Anglois a mis l’anel,
si le vendi. Cil l’achata.
A l’ostel vint, si l’escorcha.
Quant il est cuit et atorné, 
son compaignon en a porté
une des cuisses o le pié,
et cil l’a volantiers mengié, 
qui molt desirroit la vïande
et de respasser ert en grande.
Quant ot mengié par bon talent,
les os esgarde, qui sont grant,
et la hanche et la quisse tote,
qu’il vit si grosse et si estote. 
Son compaignon apele : « Alein ! »
Et il i est venuz a plain.
« Que volez tu ? fait il. - Trichart, 
que vos me tenez por musart ! 
Quel beste m’as tu ci porté ?
- Anel, fait il, en charité.
- Anel ? fait il. Por seint Almon, 
cestui n’est mie filz moton ! 
- Si est ! Por anel ge chatai 
tot de plus grant que ge gardai ! 
- Anel ? Deable ! Voirement
il sanble char de viel jument. 
Se fu asnel que ge voi ci !
- Ainz fu anel, vostre merci !
Se tu ne croiz que fout anel, 
mi vos ira mostrer de pel ! 
- Oïl, dit il, monstrez de ça ! »
Et cil la pel li aporta.
Devant son compaignon l’estent.
Cil le regarde durement,
les piez, la teste, les oreilles.
« Alain, fait il, tou diz merveilles !
Sifait pié, sifaite mousel
ne sifait pel n’a mie ainel.
Ainelet a petite l’os,
corte eschinë et corte dos. 
Cestui n’est mie filz behé !
Quoi dites vos, Alein, que est ? 
Ce ne fu mie fielz brebis !
- Tu dites voir, par seint Felix !
Foi que ge doi a seint Johan, 
cestui fu filz ihan ihan !
Encor fu d’anesse en maison, 
et ge vos porté ci d’asnon ! »
Quant li malades li oit dire,
ainz ne se pot tenir de rire.
Du mal gari et respassa. 
Onques l’asnel que il menja
ne li fist mal, si com cil dist
qui le flabel des Anglois fist. 

Explicit 
