Uns prodons fu qui avoit prise 
fame de grant angien aprise. 
Li prodons une vigne avoit 
ou molt grant antante metoit. 
Molt l’aloit sovant regarder
et provignier et atorner.
Quant il i fu alez .i. jor, 
cele manda son lecheör 
et cil vint quant il fu mandé 
et fist de li sa volanté.
Li sires qui es chans estoit,
qui de tout ce mot ne savoit,
s’en acorut grant aleüre, 
car blecié l’ot par aventure 
uns rains en l’oil que la veüe 
ot de cel oil toute perdue.
Quant a l’ostel vint, si trova 
l’uis bien fermé, si apela 
com cil qui en avoit mestier.
Cil ne se sorent conseillier. 
Li lechierres n’ot ou foïr 
car il ne savoit ou catir.
Cele n’osa plus demorer.
L’uis est alee deffermer. 
Li lechierres remest ou lit 
ou il avoit fait son delit,
mais or est li deliz muez.
Ja n’i queïst estre trovez. 
Au plus que il pot se tapi 
et des dras dou lit se covri. 
Quant ses mariz fu anz entrez :
« Dame, fait il, l’uis racloez 
et mon lit tost appareilliez,
que je fu sui auques deshaitiez.
- Sire, dist el, por Dieu merci, Et 
et por quoi vos hastez vos ci ? 
Mais dites moi hastivement 
ou ce vos avint et commant.
- Dame, dit il, jel vos dirai.
Orainz quant en ma vigne alai,
uns rains me feri dedans l’euil.
Molt sui bleciez et molt me dueil.
Ne puis veoir point de clarté,
si croi que je l’aie trové crevé.
- Lasse, dit ele, que ferai ?
Chiers sirë, .i. bon charme sai 
que je vos dirai chascun main.
Puis poez estre tretouz sainz. 
Ja mauvais maus puis n’i fauerra 
que li charmes susdiz sera 
car de l’un en l’autre se prent,
se par charme ne le deffent. »
Cil cuida bien que voir li die,
qui ne savoit pas la voidie. 
A terre devant lui se couche 
et el li clost l’ueil de sa bouche 
et fait samblant que le charmast, 
mais por ce que cil s’an alast 
dont ele estoit molt antreprise,
li tenoit clos par sa faintise. 
Tant le tint clos et tant serré 
que cil dou lit s’an fu alez. 
Quant el sot qu’il fu esloigniez :
« Sire, fait ele, or vos dreciez ! 
Et si soiez trestoz certains 
que ja del mal n’iert adesez 
qui en l’autre c’est arestez.
Et s’il vos plest a reposer,
bien poez en vo lit aler. »

Ce dit li filz : « Iceste espouse 
estoit vraiement engignouse. 
Par grant angin fu delivree 
de ce dont estoit amcombree. 
A grant porfit li torneroit 
qui tiex fabliaus auques orroit.
Pere, se Diex vos benoïe,
ne vos arestez encor mie.
Dites enquor, vostre merci, 
car onques mais riens n’an oï 
qui plus me poïst esjoïr.
- Biax filz, il doivent bien plesir 
que grant sen i puet on aprendre 
qui de bon cuer ce i vuet entendre. » 

