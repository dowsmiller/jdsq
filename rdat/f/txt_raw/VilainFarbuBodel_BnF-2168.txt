Segnor, a .i. jour qui ja fu 
avint k’uns vilains de Farbu
en devoit aler au marcié, 
et se femme li ot carchié
v. et maille por enploiier, 
si com vous m’orrés fabloiier :
iii. maailles por .i. rastel 
et .i. denier por .i. rgastel
k’ele voloit avoir tout tendre,
et .iii. deniers por son despendre.
Cex en sa borse li bouta. 
Son escot bien li aconta 
sa femme ançois k’aler l’en laisce : 
entre makeriax et cervoisce
aront en .i. denier a plain,
ce dist, et .ii. deniers au pain. 
C’est assés por lui et son fil ! 
Atant par l’uis de lor cortil
se met li vilains au cemin.
Son fil mainne aveuc lui, Robin,
por çu qu’il aprengne et amorge.
El marcié devant une forge, 
ot uns fevres .i. cau fer mis 
por les fax et les esbahis
que mout souvent i decevoit.
Li vilains garde, si le voit. 
A son fil a dit a droiture 
que fers est boine trouveüre.
Robins les le fer s’agenoille,
si race sus et si le moille,
et li fers commence a boulir,
ki cax estoit, de grant aïr.
Quant Robins voit le fer si caut,
si n’a talent ke il le baut,
ançois s’en torne et nel vaut prendre.
Li vilains, ki fu a aprendre,
li dist por qu’il ne l’avoit pris.
« Por çou qu’il ert de fu espris,
li fers que vous aviés trouvé.
- A quoi, fait il, l’as esprouvé ? 
- A çou que desus escopi 
et il tantost frist et bouli,
k’il n’a sous ciel fer, s’on le moulle,
pour qu’il soit bien caus, qu’il ne bouslle.
Lors sel puet on ensi savoir.
- Or m’as tu apris .i. savoir,
fait li vilains, que je mout pris 
car mainte fais ai ore pris 
a la langue et au doit tel cose 
qui mout m’ardoit a la parclose,
mais quant mestier mais en arai, 
tout ensi esprover vaurai ! » 
Atant vienent a .i. ostel 
u on vendoit et pain et el,
vin et cervoise et makeriax.
Robins, qui mout fu lequeriax,
dist lués qu’il en voloit avoir.
Atant esmerent lor avoir,
si ont trouvé .v. et maaille. 
Les trois deniers sans nule faille 
ont si despendu au disner 
n’i ot n’a venir n’a torner. 
Puis ont acaté .i. rastel 
.iii. maailles et i gastel
i denier, maufait, plain de lie. 
Robins en son giron se lie 
et li vilains le rastel porte.
Atant s’en iscent par la porte.
Le cemin vienent en maison. 
Se femme le met a raison
ki l’uis devers le courtil ouevre. 
De lait sanlant n’i fesist oeuvre 
papẹoire ni arbalestraus :
« U est, fait ele, mes gastiaus ?
- Ves le ci, fait il, mais mon vueul 
en feriés vous .i. morteruel
orendroit, car je muir de fain. »
Cele alume le fu d’estrain,
si a mis au haster sa cure,
et Robins le paele escure,
si se hastent d’atorner mout.
Tantost com la paele bout,
li vilains mout s’en esgohele.
Dist c’on li drece s’escuele,
en la parfonde u seut mengier,
« car ne le veul ore cangier,
ke souvent i ai foi trouvee. » 
Cele li emple si huvee
ke toute est plainne d’our en our. 
Onques n’i quist louce menor
que cele dont on muet le pot, 
mais si plainne com onques pot
u morteruel boulant le puise,
puis racesus qu’il ne le quise,
si com Robins sur le fer fist,
mais li morterex pas ne frist,
ki boulis fu au fu d’esteule.
Et li vilains bee le goule, 
se jete ens a une volee 
la plus dolelr/euse goulee
dont il onques se repeüst, 
car ançois c’onques le peüst
avoir enduite n’engloutie, 
li fu si la langue acrapie 
et la gorge si escaudee 
et si malmise la coree
k’il ne pot ne racier n’enduire,
ains li est biens avis qu’il muire,
si jete une coulor vermelle.
« Certes, fait Robins, grant mervelle 
voi qu’encor ne vous savés paistre !
- Ha, Robin, fait il, puans quaistre, 
par toi sui jou si atornés ! 
Que maus jors te soit ajornés
car je te creï com dolans, 
sin ai la langue arse dedens 
trestoute et le cuir raanclé ! 
- N’avés mie dont bien souflé ? 
Que ne souflastes assés ains ? 
- Ja ne souflas tu mie orains 
sour le caut fer que je trovai ! 
- Quar plus sagement l’esprouvai 
c’ore raçai sus por moullier !
- Ausi fis jou sus ma cuillier,
si me sui tozi quis ! fait li pere.
- Sire, fait Robins, par saint Pere, 
ja mar de çou serés doutex : 
caus fers n’est mie morterex ! »
Segnor, a çou vous en tenés : 
si est mais li siecles menés
que li fix engigne le pere, 
si n’ert mais jox  que ce ne pere
ci et aillors, si com je cuit, 
car plus sont li enfant recuit
que ne sont li viellart barbu.
C’avint au vilain de Farbu. 

Explicit 
