Dui povre clerc furent jadis,
né d’une vile et d’un païs. 
Conpeignon et dïacre estoient
en un boschage o il menoient,
o il orent esté norri,
tant c’uns chier tans lor i sailli,
com il fait molt tost et sovant. 
C’est domage a la povre gent !
Li clerc virent la mesestance, 
si en orent au cuer pesance 
ne il ne sevent conseillier 
car ne sevent rien gaaignier 
n’en lor païs n’en autre terre. 
Honte avroient de lor pain querre
tant por lor hordre et tant por el. 
Il n’avoient point de chatel 
don se poïssent sostenir
ne il ne sevent ou ganchir. 
.I. dïemanche aprés mangier 
sont alé devant lo mostier. 
Illuec se sont entre trové 
puis s’an sont de la vile alé
por dire .i. po de lor secroi. 
Li uns dist a l’autre : « Antan moi ! 
Nos ne nos savon conseillier
car ne savon rien gaaignier, 
et voiz la fain qui nos destraint ! 
C’est une chose qui tot vaint. 
Nus ne se puet de li deffandre !
Ne nos n’avon rien nule o prandre. 
As tu nule rien porveü 
par quoi nos soiens maintenu ? »
L’autre respont : « Par saint Denise, 
je ne te sai faire devise
mais que je ai un mien ami. 
Je lo que nos aillon vers li 
por prandre .i. setier de froment
a la vante que l’an lo vant, 
et il m’an querra les deniers 
molt longuemant et volantiers 
jusq’a la feste saint Johan
por nos giter de cest mal an. » 
Li autres a lors respondu : 
« Il nos est tres bien avenu 
car j’ai .i. mien frere ensemant
qui a une grasse jumant.
Je la prandrai, pren lo setier, 
et si devandron bolangier ! 
L’an doit tote honte endosser 
por soi de cest mal an giter ! »
Ensi lo font, plus n’i atant,
au molin portent lo froment. 
Li molins si loin lor estoit
pres de .ii. liues i avoit.
C’estoit lo molin a choisel,
si seoit joste un bocheel. 
Il n’ot ilueques environ 
borde ne vile ne maison, 
fors sol la maison au munier 
qui trop savoit de son mestier.
Li clerc ont tost l’uis desfermé,
si ont lo sac dedanz gité. 
Aprés ont mis en un prael
la jumant joste lo choisel.
Li uns remest por tot garder, 
l’autre ala lo munier haster 
que il les venist avancier,
mais il s’an fu alé mucier.
Bien ot les clers veü venir. 
Je cuit a aux voldra partir !
Chiés lo munier en vient corant.
La dame a trovee filant.
« Dame, fait il, por saint Martin, 
o est li sires do molin ?
Bien fust que il nos avançast.
- Sire clers, point ne m’an pesast ! 
En ce bois lo porroiz trover
se il vos i plaist a aler,
qui ci est joste ce molin. »
Et li clers se mest au chemin.
Querre lo vait molt vistemant. 
A son conpeignon qui l’atant
poise molt qu’il demore tant.
En la maison en vient corant.
« Dame, fait il, por amor Dé, 
o est mon conpeignon alé ?
- Sire, si aie je hanor, 
il en vait querre mon seignor
qui orandroit issi la hors. » 
Ele ot bien ce mestier amort : 
l’un des clers aprés l’autre envoie !
Et li muniers aquiaut sa voie,
si vient au molin auramant.
Lo sac lieve sor la jumant,
o sa fame qui li aida,
en sa maison tot enporta,
tant a en sa maison mucié,
puis est au molin repairiez. 
Et li clerc ont tant cheminé
que il sont au molin torné.
« Munier, font il, Dex soit o vos !
Por amor Deu, avanciez nos !
- Seignor, fait il, et je de quoi ?
- De nostre blé qu’est ci, par foi ! »
Qant durent prandre lo fromant,
ne trovent ne sac ne jumant. 
L’uns d’ax a l’autre regardé : 
« Q’est ice ? Somes nos robé ?
- Oïl, fait ce l’uns, ce m’est vis. 
Pechiez nos a a essil mis ! »
Chascuns escrie : « Halas, halas !
Secorez nos, saint Nicolas ! » 
Fait li muniers : « Qu’est ce c’avez ? 
Por quoi si duremant criez ?
- Munier, ja avon tot perdu ! 
Malemant nos est avenu 
car n’avon ne jumantt ne el ! 
Tot i estoit nostre chatel !
- Seignor, fait il, n’en sai noiant.
- Sire, font il, ne vos apant 
fors tant que de nos asener 
quel part nos poïssiens aler
querre et tracier nostre domage.
- Seignor, fait il, en cest bochage
ne vos sai je pas conseillier, 
mais en cel bois alez cerchier
qui ci est joste cest molin. »
Li clerc se mestent au chemin. 
Maintenant sont el bois entré
et li muniers s’an est alé. 
L’uns clers a l’autre parla :
« Certes, font il, voir dit i a : 
fox est qui en vain se travaille !
Avoirs vient et va conme paille.
Alons nos huimais herbergier. 
- Nos en quel leu ? - Chiés lo munier
o nos alon en cel molin. 
Dex nos doint l’ostel saint Martin ! »
Errant vindrent chiés lo munier.
Lor venir n’avoit il point chier, 
ainz lor demande aneslopas : 
« Que nvos a fait saint Nicolas ?
- Munier, font il, ne .i. ne el. 
- Or gaaigniez autre chatel
car de cest estes vos trop loin.
Ne l’avroiz pas a cest besoing.
- Munier, font il, ce puet bien estre ! 
Herbergiez nos, por saint Servestre !
Ne savon mais hui o aler. » 
Et li muniers prant a panser 
or seroit pil pires que chiens 
s’il ne lor faisoit aucun bien
del lor, car il lo puet bien faire.
« Seignor, fait il, n’i a fors l’aire.
Icë avroiz, se plus n’avez.
- Munier, font il, ce est assez ! »
Li vilains n’ot pas grant cointie. 
Il n’ot que soi cart de maisnie :
sa file, q’an doit metre avant,
sa fame et un petit enfant.
La fille estoit et bele et cointe,
et li muniers, qu’el ne fust pointe, 
en une huche la metoit
chascune nuit, o el gisoit, 
et l’anfermoit par de desus 
et li bailloit par un pertuis
la clef, et puis s’aloit cochier.
A noz clers devons repairier.
La nuit, qant ce vint au soper, 
li muniers lor fait aporter 
pain et lait et eués et fromage : 
c’est la vïande del bochage !
Au  .ii. clers assez en dona.
L’un o la pucele manja,
l’autre o la dame et lo munier. 
En l’aitre ot un petit andier 
o il avoit un anelet 
que l’an oste sovant et met. 
Cil q’o la pucele manja
de l’andier l’anelet osta.
Bien l’a et repost et mucié.
La nuit, qant il furent cochié,
li clers de li grant garde prist.
Bien vit que li muniers li fist, 
com en la huche la bouta
et par dedesus l’anferma,
com il li a la clef bailliee,
par un pertuis li a lanciee.
Qant il furent aseüré,
il a son conpaignon bouté.
« Conpainz, fait il, je voil aler 
a la fille au munier parler
qui est en la huche enfermee.
- Viax tu, fait cil, faire mellee 
et estormir ceste maison ?
Verité est, tu ies bricon ! 
Tost nos en porroit mal venir ! 
- Je ne voldroie por morir 
que je n’aillë a li savoir 
s’el me porroit de rien valoir ! »
A la huche vient erraumant.
.I. petit grate et el l’antant.
« Q’est ce, fait ele, la defors ? 
C’est celui qui por vostre cors
est si destroiz et mal bailli,
se vos n’avez de lui merci,
jamais nul jor joie n’avra. 
C’est celui qui o vos manja,
qui vos aporte un enel d’or. 
Onques n’aüstes tel tresor ! 
Bien est esprové et saü 
que la pierre en a tel vertu
que ja fame, tant soit legiere
ne tant par ait esté corsiere, 
qui chaste et pucele ne soit
s’au matin en son doi l’avoit.
Tenez, gel  vos en faz presant ! » 
Errant cele la clef li tant
et il desferme errant la huche.
Dedanz se met, ele s’acluche. 
Or puent faire lor deduit 
car ne trovent qui lor anuit ! 
La fame au munier ainz lo jor
se leva d’anprés son seignor.
Tote nue vait en la cort. 
Par de devant lo lit trescort
au clerc qui en l’aire gisoit. 
Li clers au trespasser la voit ;
qant il la vit, si l’esgarda. 
De son conpaignon li manbra
qui en la huche fait ses buens.
Molt covoite faire les suens. 
Pansa que il la decevroit
au revenir se il pooit, 
puis repansoit no feroit mie :
tost em porroit sordre folie sordre folie. 
.I. autrẹs angin li est creüz.
Sanprés est de son lit chaüz, 
a l’autre lit s’an va tot droit
la o li muniers se gisoit.
L’anfant atot lo briez aporte.
Et quant la dame entre en la porte, 
li clers tire a l’anfant l’oroille
et l’anfes crie, si s’esvoille.
Cele ala a son lit tot droit,
qant ele oï o cil estoit,
puis est erraument retorné retornee,
au cri de l’anfant est alee.
Lo briez trove, don s’aseüre,
puis solieve la coverture,
dejoste lo clerc s’est cochiee,
et cil l’a estroit enbraciee.
Vers soi l’atrait, formant l’acole,
a son deduit tote l’afole.
El sofre tot, si se mervoille. 
Et l’autres clers si s’aparoille 
qant il oï lo cot  chanter
car il cuidoit trop demorer.
De la huche s’an est issuz,
puis est droit a son lit venuz.
Lo briez trove, si s’esbaïst. 
N’est pas mervoille s’il lo fist ! 
Il ot peor et neporqant
.i. petit est alez avant, 
et qant .ii. testes a trovees,
erraumant les a refusees. 
A l’autre lit o se gisoit
li muniers, s’an va cil tot droit.
De joste li s’estoit cochiez. 
Ne s’est pas encor esveilliez
ne ne s’est mie aparceüz.
« Conpainz, fait li clers, que fais tu ? 
Qui toz jorz se test rien ne valt !
Or sai je bien, se Dex me salt, 
que j’ai aü boene nuitiee !
Molt est la pucele envoisiee, 
la fille a cest nostre munier ! 
Molt par s’i fait mal anvoisier 
et si fait trop bon foutre en huche !
Conpeignon, car va, si t’i muce
et si pran do bacon ta part. 
Assez en a jusq’a la hart !
Par .vii. foiz l’ai anuit corbee. 
Des or sera boene l’asnee !
El n’a fors l’anel de l’andier, 
si ai je fait bien mon mestier ! »
Qant li muniers entant la bole, 
tantost prant lo clerc par la gole
et li clers lui, qui s’aperçoit ; 
tantost lo met en si mal ploit
a po li fait lo cuer crever. 
Et la dame aquialt a boter
l’autre clerc qui o lui gisoit.
« Sire, fait ele, ce que doit ? 
Serviax  car nos levon tost sus ! 
Ja s’estranglent cil clerc laissus !
- Ne te chaut, fait il, lai ester, 
lai les musarz entretuer ! »
Il savoit bien, si n’ot pas tort,
que ses conpainz ere plus fors.
Qant li muniers pot eschaper,
tantost cort lo feu alumer,
et qant il sa fame aperçoit,
qui avoc lo clerc se gisoit,
« Or sus, fait il, pute provee ! 
Qui vos a ici amenee ?
Certes, il est de vos tot fait !
- Sire, fait ele, autremant vait
car se je sui pute provee,
par engin i sui atornee, 
mais vos estes larron prové 
qui en  cez clers avez emblé 
lor sac de blé et lor jumant 
don vos seroiz levez au vant ! 
Tot est en vostre granche mis ! »
Li dui clerc ont lo vilain pris. 
Tant l’ont folé et debatu
par po qu’il ne l’ont tot nolu,
puis vont modre a autre molin. 
Il orent l’ostel saint Martin ! 
Et ont tant lor mestier mené
qu’il se sont do mal an gité. 

