Du con 
Guautiers Li Leus dit a devise 
que l’en ne doit en nule guise
en malvais leu mestre son oevre. 
Cil est molt fox qui la descuevre 
as orz vilains et as cuivers 
qui les coraiges ont envers
quar .i. malvais, qui que s’en plaigne,
empire molt une compaigne,
s’amende molt par .i. preudome,
ce dient li auctor de Rome. 
Mais ge n’en sai chanter ne lire 
ne les malvais des bons eslire 
que tiex est molt beax et molt fors
et molt est parent par defors, 
qui est cuiverz et mesdisanz
ainçois qu’il ait passéx. anz, 
si est tex lasches et petiz
qui en toz biens est aatis. 
Por ce ne puet on preu savoir 
qui a preu sen et plus asavoir 
jusqu’atant qu’an l’a essaié.
Ne soiez de riens esmaié. 
Se vos volez estre en silance
et de parler en abstinence,
ge vos dirai ençois la nuit, 
comment qu’il me griet ne ennuit ; 
ge conte du plus halt esttostoire
qui onques fust mis en memoire, 
et le plus haut et le plus riche
que toz li monz li doit service.

Ne vos avroie aconté hui
toz les biens qui naissent en lui. 
Qui tot i vorroit oposer 
et chascun mot dire et gloser
et raconter de chief en chief, 
il n’en porroit venir a chief 
quar en set bien en tanz mainz leus 
que forment grievent granz aleuz 
et que lonc contes molt ennuie 
et que la mer maint home nie
por ce qu’ele est large et parfonde. 
Huimais porroiz oïr la fonde 
de l’un des princes terrïens
en cui descent et naist li biens.
Seignor, assez avez oï 
de Salemon et Davi
qui tant furent saige par us,
s’avez oï du roi Artur,
de Perceval, de Sagremor,
de Caraduel qui but au cor, 
de monseignor Gavain le saige 
et de Dodinel le sauvaige
qui mist le cerf au pié baucent,
s’avez oï du roi Priant, 
du preu Hector et d’Achillés
qui tant furent d’armes engrés, 
s’avez oï assez sovent 
de Richier et de Floevent 
et de Rolant et d’Olivier 
et de Turpin et de Gaifier
et des huevres au roi Charlon, 
mais ainc n’oïstes du baron 
qui plus est larges et poissanz
ne fu Cesaires ne Croissanz, 
ne Costentins li riches rois
ne Alixandres li grizois.
Ne tuit cil que ge vos ai dit,
qui tant furent preu et eslit,
ne furent onques tant douté.
Or vos dirai de sa bonté. 
I fait les granz osteus tenir 
et a grant joie maintenir
les hauz princes, les hauz barons, 
si fait doner les riches dons
et les cortoisies aprendre,
si fait les granz avoirs despendre,
si fait trestoz les biens du mont. 
Liez puet estre qui il semont 
de venir a son parlement 
por faire son comandement 
quar tant par est de bone vie
qu’an li doit bien porter envie.
Or vos dirai du damoisel.
Por lui p or sont portez li oisel,
por lui sont chantez sons d’amors,
por lui tient on les riches cors,
por lui fait on armes noveles,
frains et lorains, escuz et seles,
por lui quelt on la flor du glai,
por lui porte on la flor en mai,
por lui fait on les armes pointes,
por lui se font les dames cointes,
por lui chante on sons et conduiz. 
De lui fait on toz les deduitz 
qui onques furent fait el monde ! 
Huimais porroiz oïr la fonde 
de l’un des princes terrïens
en qui descent et vient li biens.

Il avient sovent mainte foiz 
que Diex ne fist si gran defoiz
bele dame ne faïst prendre. 
Savez que ge vos vueil aprendre 
que nus de dame ne mesdie
quar ce seroit grant vilenie. 
El monde n’a tant douce rien
com de feme, ce savez bien. 
Ele porte le grant vaissel
qui valt trestot l’or d’un chastel. 
Tant par est dolz et delitables
c’on le devroit covrir de sables,
de vair et de gris tot por voir. 
Ainz Diex ne fist si grant avoir
com cil qui le tient a delivre. 
Fox est se bon asalt n’i livre ! 
Il i fait molt bon assaillir
quar on n’i puet de plain saillir, 
se n’est a la premiere foiz
qu’il i ait .i. poi de desfoiz.
Mais quant la flor en est brisiee,
dont est la voie appareilliee, 
s’i puet on entrer a eslais
parmi la porte du palais. 
Molt par est douce cel entree 
et de toz biens enluminee !

Entor i tosche li vilains
et de ses doiz et de ses mains. 
Il ne set mie la matire 
confaiteiment li cons s’atire
de recevoir son compaignon. 
Il n’a sergant en la maison 
ne face contre lui drecier
et ses sieges apareillier.
Li uns li oste le huvet,
li autres li trait le roschet.
Sire Landris, li cseneschax,
li fait traire ses estivax,
puis le fait baignier et laver,
de san chemise trebouler. 
G’en sai tres bien tote la vie ! 
J’ai esté en sa compaignie 
quar en lui a si grant vertu 
qu’il fait revivrë .i. pendu 
et .i. noié resosciter
et tressaillir et remuer, 
si fait sovent graignors miracles
que saint Lanberz ne saint Romacles, 
et si porte meillors poisons
que il n’en ait a Blanchemont,
si est bons mires mecinax,
sages et cortois et loiax, 
si a toz pleins ses mendemenz
de laituaires, d’oignemenz. 
Encor le tieg ge a ami, 
si set il molt d’astronomi
et de gramaire et de logique,
d’artimaire et de rectorique, 
si set des esteles le cors
et desviii. planetes les tors, 
et si fait bien par argument
d’un home tot le con commant. 
Tant le pormaine par son art
qu’il le fait tenir por musart. 
Les esvesques et les abez 
a il sovent si atornez 
qu’il les fait estre a geloignons
autresi com por oroisons. 
Ausi fait il les Alemanz 
et les Bretons et les Normanz
et grant partie des François, 
mais molt se plaint de Champenois 
et si dit bien que Henuier
le font sovent par nuit gaitier.

En toz les leus la ou a mez 
n’est il tant serviz n’ennorez 
com en Heinaut et en Brebant
et en Artois et en Dordant, 
molt amez et cheriz tenuz
et de juenes et de chenuz. 
Molt le vont revider sovent
li deciple de son covent. 
Sovent escremissent a lui
comment que lor tort a enui.
Il en revont tuit desconfit,
de ce soient bien li con fit, 
que nus ne puet con desconfire 
por riens c’on puist faire ne dire 
quar il est armez de tex armes 
quant il tient l’escu as enarmes
que il ne crient ne roi ne conte.
Ne sai que ge plus vos aconte.
Les rois, les princes et les dus
a il par maintes foiz vaincuz,
tant est el siecle posteïs, 
et les paiens et le juïs 
et trestote crestïenté 
fait il faire sa volenté 
quar il ne crient ne ne redoute
nului qui saiche ne qui boute,
et si sai bien, que que nus die,
il n’a el mont riens tant hardie, 
tor ne sangler ne for lïon
ne saetere ne dragon, 
quar il velt trestot trangloutir
et estrangler et sepoultir. 
Nus ne vait chacier a son brueil
ne coviegne plorer de l’ueil.
Molt fist Diex bien quant le forma, 
quant si grant vertu li dona 
que nus nel puet apetisier
ne por bouter ne por sachier.
Tresce qu’il a passéx. anz 
ne crient il saine ne gehanz
quar il croist toz jorz et engrance. 
Molt avroit en lui bone grance 
et as moines et as convers
quar il est amples et ouvers. 
Espoir il fu faiz en croissant 
et ses compainz en decorant 
quar molt devient petiz et las
quant Connebers le tient as laz.

Cist Connebers dont ge vos di 
s’est herbergiez soz Cuiseigni 
.i. poi desoz enz el val d’Aine
en une lande molt sostaine. 
La est fermez par tel maniere 
qu’il ne doute cop de parriere 
ne nul home qui tant soit forz
que il en traie par esforz.
Ses chasteax a a non Conindes. 
Des ci a Saint Tomas en Inde
n’a nul chastel mielz aiesié. 
Devant la porte a .i. vergié
qui toz est faiz d’arbres divers.
Onques n’i pot estrë ivers. 
De pres de vergier est li prez
desus les premerains fossez.
L’erbe qui en ist el pré naist. 
Beste n’en menjue ne paist
quar tant est bone et tant est chiere.
Qui la maintient, il est lechiere, 
et cil a molt el cors la rage
qui par lecherie l’arrage. 
Enmi cel pré a un vivier
qu’il i fait molt riche peschier, 
mais par est enmi parfonz 
que nus hom n’i puet pranre fonz
ne nus n’i puet entrer sanz roi. 
Molt i sont bon li boutarroi ! 
Sor l’escluse de cel estanc 
a maint baron las et estant
quar on i fait sovent batailles, 
s’i reçoit on detes et tailles 
et s’i bat on cele monnoie
qui n’entre en borse n’en corroie.

Seignor, molt est cist chasteax nobles. 
Onques li rois Floranz de Nobles 
ne l’emperere d’Alemaigne 
qui justice tote Romaine 
ne nus hom qui tant fust sortrais 
n’entra el chastel si en pais
que il ne fust trestoz lassez,
ce sevent li plusor assez,
quar il n’i a plus c’une voie,
mais molt est bone et douce et quoie.
Sachiez qu’il est douz et seriz.
Nus hom n’i doit estre a enviz.
La croist li pitre et la çubie,
li gingenbres et la turmie,
la quenele, li garingauz,
li gingenbres, li citoax, 
mais Diex ne fist onques racine 
qui port ne flor ne medicine
qu’ele ne soit laienz trovee.
La mandegloire i est plantee.
Quant la mandegloire florist, 
trestoz li monz en resbaudist 
a cueillier la premere flor 
a tel deduit et tel douçor 
que mainte bele damoisele
i change le non de pucele.
Qui cele flor n’en acueillete, 
ja Diex en paradis nel mete ! 
Li vileins en est si cortois 
quant il a si le ventre rois 
qu’il le chancele et le destraint 
por Connebert qui le destraint
que il ne puet ravoir s’aleine. 
Li cons est plus söef que laine
ne hermine ne drap de soie. 
Ge di tres bien ou que ge soie 
molt est li cons g de grant merite
quar maint preudome s’i delite. 
Por ce i a tant de delis 
qu’il est toz plains de flors de lis
n’ainc Diex ne fist si riche roi,
por ce qu’il soit de bone loi, 
ne coviegne le consentir
et il le set bien deservir.

Or vos dirai de sa senblance.
Il a desore la char blanche, 
s’a la bouche tote vermeille
tant com il dort et com il veille, 
si est plus lons qu’il ne soit lez 
et est tot entor enmulez 
et desor le chief a une ouce 
qui tant est precïeuse et douce
et est plaine de requelice,
de tot le meillor de Venice.
Le jor que Conneberz fu nez, 
maint vilain en pendi li nef 
qu’il fussent plus lié et plus baut 
de la nessance d’un ribaut 
qu’il ne furent du gentil con 
qui valt la cité de Mascon
quar ge sai bien, par saint Herbert, 
plus naist de bien en Connebert 
ne fait en toz les cotereax 
qui sont en l’ordre de Citeax
n’ainz Diex ne fist si riche leu, 
si precïex ne si sostiu
que s’il ert plains de dras asis,
trestoz de bons pailes esliz,
fust desus chauciez a estroit.
Molt le loe chascun quil voit,
que ja fust si beax ne si genz,
ne por avoir ne por les genz,
com il seroit por riches dames.
Certes, c’est granz diels et granz dannes 
que feme ne tient son cors chier,
qui si puet home justicier.
S’ele savoit com en l’a chiere,
ele feroit molt riche chiere, 
mais sachiez que en autre guise
li siet li cuers c’on ne devise. 
Ainz Diex ne fist chose tant bele
comme de masle et de fumele. 
Molt avienent endui ensanble
puis que Damediex les assanble,
et cil n’en est frans ne gentix,
puis qu’il est au bon con eschis.
Conrneberz fu nez en setembre, 
si ala tant et tart et tempre
qu’il s’enbati en une lande,
en la terre le roi d’Irlande. 
La le trouverent .iiii. fees
molt cortoises et molt senees, 
si li donerent tel entret
dom il redrece maint contret. 
En cel entret a une ree
que li dona Morgue la fee, 
que l’ome fait si esbahir 
et si tranbler et si fremir 
com s’il eüst fievre migraigne
ou cotidïane ou quateine. 
Enprés tot ce le rasoage
quant il li a doné son gaige. 
Molt font grant joie et grant deport
quant sont ensanble par acort.

Quant Conneberz saissist l’amuse
qu’il a en sa gueule repuse, 
si par muse tant doucement
que se l’Escriture ne ment, 
que cil en pleure de pitié
qui laienz a son chief mucié. 
De cest gieu naissent li bon fruit
et toz li monz, si com ge cuit,
et puis que toz somes de lui,
ne li devons pas dire ennui, 
encor en i ait par folie
au con torné par vilenie. 
Tuit devonmes les cons amer
et essaucier et hennorer. 
Seignor, ne soiez pereceus, 
qui savez que li cons est tiex ! 
Joez assez tant com i dure 
quar il demande sa droiture
et se vos n’en poez plus faire,
faites Baucent cele part traire,
si l’atachiez devant la porte, 
et se Baucenz se reconforte
qu’il puist en halt lever la teste,
l’en li ouverra la fenestre,
et se Rodoains li praiers,
qui tant est orgueilleus et fiers,
viel contredire le cheval, 
si le batent li mareschal
quar ge n’i sai autre venjance, 
mais que ce fust li rois de France ! 

Explicit du con 
