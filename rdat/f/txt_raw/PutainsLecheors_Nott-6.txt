Des .iii. commandemens 
Un fablel veritable et cort, 
cortois por recovrer en cort
vos conterai, si l’escoutés, 
car molt doit bien estre escoltés !
Qant Dex ot estoré le monde,
si com il est a la roonde,
et qanquë il covint dedens, 
trois ordenẹs esgarda de gens 
qu’il fist el siecle demorans :
chevaliers, clers et laborans. 
Les chevaliers tos asena 
as terres et as clers dona
les aumosnes et les dimages, 
puis asena as laborages
les laborans por laborer.
Qant ce ot fait, sans demorer
parti d’illuec, si s’en ala. 
Tot droit en son aler vint la
une torbe de pecceors,
si com putains et leceors.
Poi ot alé qant l’aprocierent. 
A crier entr’aus commencierent :
« Estés, Sire, parlés a nos ! 
Ne nos lasciés ! Ou alés vos ?
De rien ne somes asené, 
s’avés as altres tant doné ! » 
Nostre Sire les regarda
qant les oï, si demanda
saint Piere, qui lés lui estoit,
de cele gent qui ele estoit.
« Une gens est, dist il, forfaite, 
que vos avés autresi faite
com çaus qui de vos biens se fient, 
si hucent aprés vos et crient
que lor faciés asenement. »
Et Damerdex tot erramment,
ançois que plus li respondist,
as chevaliers vint, si lor dist :
« Vos, qui les terres abandoins, 
les leceors vos bail et doins 
que vos d’aus grant cure prengniés
et qu’entor vos les retegniés, 
que il n’aient de rien sofraite
dont ma parole soit enfraite,
mais donés lor a lor demant.
Et a vos, segnor clerc, commant
les putains tres bien a garder. 
Ensi le vos vuel commander ! » 
Endroit cestui commandement 
ne font il nul trespassement
car il les tienent totes cieres, 
si lor donenta beles cieres
del mels qu’il ont et del plus bel.
Selonc le sens de cest fablel,
se vos l’avés bien entendu, 
sont tot li chevalier perdu, 
car les leceors tienent vius
et d’aus les font sovent escius.
Aler les font nus et descaus,
et les putains ont pliçons caus,
dobles manteaus, dobles sorcos. 
Petit truevent de tex achos 
li leceor as chevaliers, 
s’en i a molt de bons parliers ! 
Envis ont de lor viés drapiaus
et petit de lor bons morseaus.
A la fois com as chiens le ruent, 
et les putains adés manjuent
o les clers et coucent et lievent. 
Issi les despenses embrievent
qant il le font por eus sauver. 
Et li chevalier sont aver
as leceors, si se traïssent
qant del commandement Deu iscent,
mais ce ne font li clerc noient,
ains sont large et obedïent. 
As putains l’uevree le tesmogne ! 
Ensi usent lor patremogne
et les biens au Crucefiié. 
En tel gent sont bien emploié
des rentes, des dimes li bien, 
car cest commant gardent il bien
deseur tos les autres et font.
Se cis fableaus dist voir, dont sont 
de cest commant li clerc sauvé
et tuit li chevalier danné. 

