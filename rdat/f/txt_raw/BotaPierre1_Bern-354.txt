De celui qui bota la pierre 
Uns prestres, bons fisicïen,
vint chiés .i. suen parochïen.
La dame ert grasse et tendre et bele, 
qui lou prevoire molt apele
et li dist que bien soit venu, 
et li prestres a respondu :
« Dame, Jhesu vos beneïe !
O est li sire ? - Il n’i est mie. 
Il est acheter une chose
et il ne venra pas de pose. 
Sire, car vos venez seoir !
- Dame, je nel vos doi neoir :
a vos sui venuz en desduit,
mais ne voil pas qu’il vos anuit.
- Non, fait el, sire, ainz m’est molt bel ! » 
Enmi l’aire avoit .i. carrel
dont l’en devoit .i. mortier fere. 
La franche dame debonaire
atot son pié bote la pire. 
Li prestres li conmence a dire :
« Dame, laissiez la pierre ester ! » 
- Ne la vost cele avant boter ! -
« Se la botez ne ça ne la, 
je cuit que je vos foutré ja ! »
La dame oï ce que li plot. 
Ainz onques mendre peor n’ot ! 
La pierre ra avant botee
et li prestres l’a acolee,
si l’a prise tot maintenant.
En .i. lit vindrent behordant, 
qui estoit fez en .i. recoi ;
la gitoit li prestres soz soi.
Lou jeu li a fait au droit neu.
.I. enfançon seoit au feu, 
qui bien les vit el lit chaoir
et au prestre les rains movoir.
« En moie foi, dist l’enfançon, 
je cuit bien que issi fout l’on ! »
L’enfes se tot et ne dist plus,
et li prestres resailli sus, 
si s’en ala demaintenant. 
Puis n’ala gaires demorant 
que li preudom vint de labor
ou il ot esté tote jor.
La pierre vost oster de l’aire.
L’enfes li dist : « Pere, ne faire !
Se la boutez ne ça ne la, 
nostre prestres vos foutra ja
si com il fist ore ma mere. 
Je lou vi bien de la o g’iere ! »
Li preudom si estoit molt sage.
Ne vost pas croire son domage,
mais il s’en venja bien aprés.
De cest exanple n’i a mes, 
ne mais itant dire vos voil 
que l’en se gart do petit oil
et de larron qui est prové, 
car ainz avra assez emblé
que l’en s’en soit aperceü. 
Se l’enfançon n’eüst veü
lo prestre joer a sa mere, 
il nel deïst pas a son pere ! 

Ci fenit de celui qui bota la pielrre 
