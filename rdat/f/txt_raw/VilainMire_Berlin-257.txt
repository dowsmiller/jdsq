Jadis avint d’un vilein riche
qui trop avoit, mes trop ert chiche.
Trois charues ot de bués,
qui totes erent a son oés,
et .ii. jumenz et .ii. roncins. 
Asez ot blé et char et vins
et quant que mestier li estoit, 
mes por fame que il n’avoit 
le blamoient touz ses amis
et tote la gent du païs, 
tant qu’i leur dist qu’il en prendroit
une bone, s’i la trovoit. 
Et cil dient qu’i li querront
la meillor que il troveront. 
El païs ot .i. chevalier
qui estoit viex et sanz moillier, 
qui une fille avoit molt bele
et molt courtoise damoisele. 
Les amis au vilein parlerent 
et au chevalier demanderent
sa fille a oés le païsant, 
qui molt estoit riche et menant :
asez avoit joiaus et dras. 
Que vos diroie ? Enelepas
fu otroié le marïage.
La pucele, qui molt fu sage,
ne vot escondire son pere,
car orfeline estoit de mere,
einz otria quant qu’i li plot, 
et li vileins a l’eins qu’il pot 
fist ses noces et espousa
cele qui forment en pesa.
Se autre chose en osast fere.
Quant trespassé fu son afere,
et des noces et autre chose, 
ne demora mie grant pose 
que le vilein se porpensa
et dist que mal esploitié a. 
N’aferist pas a son mestier
avoir fille de chevalier.
« Quant je serai a ma charue,
le chapelein iert en la rue,
a qui toz les jours sunt feriez. 
Et quant me serai esloigniez 
de ma meson, li sougrestein 
ira tant et hui et demein 
que ma fame me fortrera 
si que jamés ne m’amera
ne ne me prisera .i. pein.
Hé las, cheitif, dist le vilein, 
or ne me sai ge conseillier 
que repentir n’i a mestier ! » 
Forment se prist a porpenser
com la porra de ce garder.
« Diex, fet il, se je la batoie 
chascun matin quant leveroie
por aler fere mon labour,
ele plorroit au lonc du jour.
Bien sai, tant com ele plorroit,
que nul ne la dornoieroit.
Et au soir quant je revendré,
por Dieu merci li crierai. 
Je la ferai au soir haitie 
et au matin iert corocie ! »
Quant le vilein ot ce pensé,
si a a mengier demandé.
N’orent pas poison ne perdriz,
mes bons frommages et oés friz, 
et pein et vin a grant plenté
que le vilein ot amassé.
Et quant la nape fu ostee,
de sa paume, qu’ot grant et lee, 
fiert si sa fame lés la face
que de ses doiz i pert la trace, 
puis l’a prise par les cheveus
le vilein, tant par fu il feus, 
si l’a batue tot ausi
com se l’eüst bien deservi,
puis s’en revet as chans arer. 
Et cele commence a plorer :
« Lasse, fet ele, que ferai 
et comment me conseillerai ?
Lase, fet el, mal eüree,
lasse, por quoi fui onques nee ?
Diex, com sui ore mal baillie !
Diex, com m’a mes peres traïe 
qui m’a donee a cest vilein ! 
Cuidoie ge morir de fein ?
Certes, j’oi bien el cuer la rage 
quant j’ostriai le marïage ! »
Einsi cele se desconforte.
« Diex, por quoi fu ma mere morte ? » 
Si a ploré au lonc du jour
que le vilein vint de labour. 
Au pié sa fame se chaoeit,
por Dex merci si li crioit.
« Dame, fet il, por Deu merci ! 
Tot ce m’a fet fere anemi ! 
De ce que batue vos ai 
et de quant que mesfet vos ai
j’en sui dolenz et repentans. » 
Tant li dist le vilein puans
que cele li a pardonné,
puis a a mengier demandé. 
Cele l’en donë a plenté
de quant qu’el a apareillié.
Couchier alerent tot en pes. 
Au matin le vilein purnés
ra si sa fame apareillie,
par poi qu’il ne l’a mehaignie,
puis s’en ala as chans arer, 
et cele commence a plorer :
« Lasse, fet ele, mal eüree !
Lasse, por quoi fui onques nee ? 
Bien sai que mau m’est avenu !
Diex, fu onc mon mari batu ?
Certes, s’il seüst que cous sunt, 
il ne m’en donast mie tant ! »
Et quant el s’aloit dementant,
estes vos .ii. serjanz le roi,
chascun sor .i. grant palefroi, 
et dedenz la meson entrerent
et a disner li demanderent.
Cele lor dona volentiers,
puis leur a dit : « Beaus amis chiers, 
dont estes vos ne que querez ?
Ce me dites, se vos voulés. »
Li .i. respont : « Dame, par foi, 
nos sommes mesagier le roi
qui nos envoie mire querre.
Passer devon en Engleterre.
Par foi, ma damoisele sade, 
la fille au roi est si malade 
il a passé .viii. jor entier
que ne pot boivre ne mengier, 
que une areste de poison son
li aresta enl gavïon.
Li rois en iert forment iré.
Se il la pert, jamés n’iert lié.
- Seignors, fet el, or m’entendez :
plus pres irez que ne quidez. 
Je vos di bien que men mari
est bon mire, jel vos afi.
Certes, il set plus medecine, 
que de fisique ne d’orine,
que ne sot onques Ipocras.
- Dame, le dites vos a gas ?
- De vos gaber, fet el, n’ai cure ! 
Mes il est de tele nature 
qu’il ne veut fere nule rien
s’il n’est enceis batu molt bien. » 
Cil responnent : « Or i parra ! 
Ja pour batre ne demorra !
Damë, ou le troveron nos ? 
- Vos le troverez a estrous
quant vos istrez de ceste court,
a .i. rivail qui la jus court,
de jouste ceste vieille rue. 
Tote la premiere charue
que vos troverez est la nostre.
Alez a seint Pere l’apostre,
fet elë, ou je vos commant ! » 
Et cil s’en vont esperronnant
tant que le vilein ont trové.
De par le roi l’ont salué, 
puis li dient sanz demorer
qu’il vieigne au roi sans atarger.
« A que fere ? dist le vileins. 
- Por le sens dont vos estes pleins : 
n’a si bon mire en nule terre !
De loing vos sommes venu querre. »
Quant le vilein s’ot clamer mire, 
si enbroncha .i. poi la chire
et dit n’en set ne tant ne quant. 
« Et qu’alon donques atendant ?
dist l’un a l’autre. Bien ses tu 
qu’il veust avant estre batu 
que il avant nul bien nos die ! » 
Li .i. le fiert delés l’oïe 
et li autre parmi le dos
d’un baston qu’il ot grant et gros. 
Tant l’ont entr’eus .ii. debatu
qu’a la terre l’ont abatu. 
Quant le vilein senti les cous
et es espaulles et enl dos,
bien voit le miexdre n’est pas son, 
ençois a dit : « Mire sui bon !
Por Deu merci, lessiez m’ester !
- Or n’i a donc fors du monter,
font il, si en venez au roi ! »
Ne quitrent autre palefroi, 
einz monterent tuit enroment
le vilein sor une jument,
et quant furent venu a court, 
li rois encontre li acourt, 
com cil qui estoit desirant
de la santé a son enfant.
Demanda lor qu’il ont trové. 
L’un des serjanz li a conté :
« Nos vos amenon .i. bon mire,
mes il est molt de pute orine. »
Lors li ont conté du vilein,
de quex teiches il estoit plein, 
que il riens fere ne voleit
se il enceis batu n’estoit. 
Li rois respont : « Mau mire a ci ! 
Onc mes de tel parler n’oï !
Bien soit batu quant issi est. » 
Cil responnent : « Vez nos tot prest ! 
Ja si tost ne commanderez
que li paieron bien ses droiz. » 
Li rois le vilein apela :
« Mestre, dist il, seez vos cha,
si ferai ma fille venir,
que grant mestier a de garir.
- Certes, sire, je vos di bien,
de fisique ne sai ge rien,
ne en ma vie rien n’en soi. » 
Et dist li rois : « Merveilles oi !
Batez le moi ! » Et cil saillirent,
qui asez volentiers le firent. 
Quant le vilein senti les cous
sus les espaulles et el dos,
au roi a dit : « Sire, merci !
Je la guerrai, jel vos afi ! » 
Li rois respont : « Or le lessiez ! 
Mar i sera imés touchiez ! »
La pucele fu en la place,
qui molt estoit et teinte et pale, 
que por l’areste d’un poisson
avoit enflé le gavïon. 
Lors le vilein se pourpensa
comment garir i la pourra, 
car or set il bien que garir
li convendra ou a mourir.
« Je sai de voir, s’ele rioit,
a tot l’esforz qu’el i metroit, 
l’areste s’en voleroit fors
car el n’est pas dedenz le cors. 
Tel chose m’estuet fere et dire
dont je la puise fere rire. »
Au roi a dit : « Sire, merci !
Or escoutez, que vos o di 
que vos me faciez .i. grant fu 
alumer en .i. privé leu, 
si n’i covendra nule gent
que moi et lié tot soulement. 
Puis si verrez que je ferai
car, se Dex plest, je la guerrai. » 
Li rois respont : « Molt volentiers ! » 
Errant ont le feu alumé
la ou li rois a commandé,
en la sale, si com moi semble,
le mire et la pucele ensemble. 
La damoisele au feu s’asist
sor .i. siege que l’en li mist, 
et li vilein se despoilla 
- onques ses braies n’i lessa - 
si s’est delés le feu assis
et s’est gratez et bien rostiz.
Ongles ot lons et le cuir dur.
Il n’a home jusqu’a Saumur,
s’il fust gratez en itel point, 
qu’il ne fust molt bien mis a point !
Et quant la pucele le voit, 
a tot le grant mal qu’el avoit
volt rire, si s’en esforça 
que de la bouche li vola
l’areste delés le foier. 
Et le vilein sans detrier
se vesti, puis a pris l’areste.
De la sale ist fesant grant feste. 
Ou voit le roi si li escrie :
« Sire, vostre fille est garie !
Vez ci l’areste, Dex merci ! »
Le roi forment s’en esjoï.
« Certes, sire, je vos di bien
que je vos aim sor tote rien.
Vos m’avez ma fille rendue. 
Benoeste soit vostre venue ! 
Asez arez joiaus et dras !
- Merci sire, je n’en veil pas. 
Je ne puis o vos demorer :
en mon païs m’estuet aler.
- Par Diex, dist li rois, non ferois ! 
Mon mestre et ovec moi serés !
- Merci, sire ! dist le vilein. 
En ma meson n’a point de pein !
Quant je m’en parti ier matin,
l’en devoit aler au molin. » 
Li rois respont : « Or i parra !
Batez le moi, si demorra ! »
Cil saillirent tot enroment,
si le batirent vistement, 
et le vilein prist a crier :
« Je remeindré, lessiez m’ester ! »
Le vilein est a court remés,
si l’a on bien roognié et res,
et si ot robe d’escarlate. 
Fors cuidoit estre de barate 
quant li malade du païs
- dont il i ot, ce m’est avis,
.xxx. ou .xl., ce m’est vis -
vindrent au roi trestuit ensemble.
Montrent li pié ou mein ou menbre.
Chascun li a conté son estre.
Li rois a dit au vilein : « Mestre, 
de ceste gent prenez conroi !
Fetes tost, garisiez les moi ! »
Dist le vilein : « Por Diex, merci !
Trop en i a, jel vos afi ! »
Li rois ses serjans en apele. 
Chascun a sesi une astele 
car chascun d’eus molt bien savoit
por quoi li rois les apeloit.
Quant le vilein venir les voit,
grant paour ot, au roi disoit :
« Sire, merci, je les garré ! » 
Et dist li rois : « Ja le verré ! »
Le vilein fist demander laigne.
Asez en ot, comment qu’il praigne.
En la sale alume .i. grant feu,
il meïmes fu mestre queu.
Les malades fist arengier. 
Au roi dist : « Je vos voil proier
que vos descendez la aval,
vos et tuit cil qui n’aront mal. »
Li rois l’otroie bonement.
Aval s’en vet, il et sa gent. 
Le vilein as malades dist :
« Seignors, por le Deu qui me fist, 
molt a grant peine en vos garir ! 
Je n’en porroie a chief venir
fors issi com je vos dirai. 
Tot le plus malade eslirai
et l’ardré tot dedenz cel feu. 
Vos autres i arez grant preu 
car tuit de la poudre bevrez
et enroment gari serez. »
Lors a l’un l’autre regardé. 
N’i ot si contret ni enflé 
qui ostriast por Normendie
qu’il eust la greignor maladie. 
Le vilein a dit au premier : 
« Je te voi molt afeblier.
De trestouz es tu le plus vein.
- Mestre, fet il, einz sui tot sein ! 
- Va donc aval ! Qu’as tu ça quis ? »
Et celui saut, si a l’uis pris. 
Li rois demande : « Es tu gari ?
- Oïl, sire, la Deu merci ! 
Je sui plus sein que nule pome ! 
Molt est li mestre gentil home ! » 
Que vos iroie plus contant ? 
Onques n’i ot petit ne grant 
qui por nule rien otriast
que le mestre el feu le jetast, 
einz s’en alerent autresi
com s’il fusent trestuit gari.
Et quant li rois a ce veü,
de joie fu tot esperdu.
En la sale entre et dit : « Beau mestre, 
je me merveil que ce puet estre
qui si tost gari les avez.
- Sire, dist il, jes ai charnez. 
Je sai .i. charne qui miex vaut
que gengibre ne citouaut.
- Mestre, dist il, or en irez 
a vostre ostel quant vos vodrez ! 
Asez arez dras et deniers
et palefroiz et bons destriers, 
et ne vos ferez plus ferir
car grant honte ai de vos laidir.
- Merci, sire, dist li vileins. 
Je sui vostre lige de meins 
tot a vostre commandement ! »
De la sale ist inelement, 
puis est a son ostel venu
et richement el païs fu.
N’onques puis ne fu a charue, 
ne puis ne fu par lui batue
sa fame, ainz l’ama et chieri.
Einsi ala com je vos di. 
Par sa fame et par sa boidie 
fu puis bon mire sanz clergie ! 

Explicit 
