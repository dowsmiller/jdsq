Seigneur, oiez et escoutez 
un fablel qu’est faiz et rimés
d’un roi qui Engleterre tint. 
Tout ce fu voirs et si avint
en icel temps qu’il estoit rois, 
qu’en Engleterre ert us et drois
que quant li hom mouroit sanz oir,
li rois avoit tout son avoir. 
Ce trovons nous avant el conte
c’uns preudons fu mors qu’ot nom Honte.
Honte ert li preudom apelez. 
Quant vint qu’il fu si adolez
et que il vit qu’il ne vivra, 
.i. sien comperẹ si apela :
« Compere, dist Honte, prenez 
mon avoir, si vos l’aveez
en cele male qui la pent.
Por Dex vos proi omnipotent,
se ge muir, portés loi  lou roi, 
si dites que ge li envoi
car ce est raisons et droiture. » 
Et cil respont et si li jure 
que il li portera sanz faille
por ce que de couvent ne faille.

Honte mourut de cel malage.
Cil vout garder son comparage.
Maintenant prent la male Honte,
de la vile ist, le chemin monte.
Tant va, tant quiert et tant demande, 
qu’il a trové le roi a Londre
aval desouz un pin en l’onbre,
o lui grant part de som barnage.
« Sire, fait il en son language, 
la male honte vos aport ! 
Ge li oi couvent a la mort
la male honte vos douroie.
Prenez la, qu’il la vos envoie.
Sire, prenés la male honte ! »
Quant li rois l’ot, si ot grant honte.
« Vilain, dist il, tu me mesdiz ! 
Mais tu aies honte touz diz ! 
De honte me puist Dex desfendre ! 
Prez va que ge ne te fas pendre ! »
Encor voloit li vilains dire,
mes cil le prenent o grant ire,
qui environ le roi estoient. 
Tuit le deboutent et desvoient
que tart li est, ce m’est avis, 
que il soit de cort departis ! 
Bien li avint qu’il ne l’ont mort !
« Ha   las ! fait il. Or me recort
que mes comperes me proia,
quant il mourut et il fina,
que cest avoir au roi donasse. 
Volentiers encore i parlasse
et douroie la male Honte, 
mes cil chevalier et cil conte
m’avroient ja mort, bien le sai. 
Mais or sai bien que ge ferai :
ge gaiterai sempres lou roi. 
Quant au moustier ira par foi
et il vendra devant tretouz, 
encor serai ge si estouz
que li dourai la male Honte. »
A ce qu’il ainsint dit et conte, 
voit le roi au mostier aler 
et il le courut saluer
si comme il entroit el monstier. 
La coumence en haut a huchier 
que bien l’oïrent prince et conte :
« Sire, sire, la male honte
vos raport ge encore et offre. 
D’esterlins i a plain un cofre ! »
Quant li rois l’ot, si ot tel rage 
avis li est que de duel arge !
Ne set que faire ne que dire.
Del vilain a et dul et ire, 
qui la male honte li baille, 
que il a dit : « Ou sunt mi baille
et cil qui menjuent mon pain, 
quant ne me tuent cel vilain ? »
Quant il voient irié lou roi,
seure li courent a desroi.

a fust li preudom maubailliz, 
mais il s’est si entr’euz tapiz
qu’il le perdent entre la gent.
Es vos celui forment dolent,
qui preudom et loiaus estoit, 
dou roi qui vers lui s’aïroit
quant li offre la male Honte,
si dist que a lui plus ne monte, 
mes tierce foiz li offerra
et puis aprés si s’en ira.
S’or le devoit li rois ocirre, 
si l’ira il encore dire
tierce foïe, car c’est drois. 
Et quant par ot mengié li rois
et il fu auques baus et liez, 
li vilains revint touz chargiez
de la male Honte qu’i porte.
A grant peor, la chiere morte, 
li rehuche en haut et reconte :
« Sire, sire, la male honte,
fait li preudome, recevez 
car par droit avoir la devez !
La male honte vos remaigne, 
s’en dounez a vostre compaigne !
La male honte est grans et lee, 
si la vos ai ci aportee.
Uns miens comperes, ce sachiés, 
la vos envoie et vos l’aiés
car vos d’Engleterre estes rois.
La male honte aiés, c’est drois ! »
Quant li rois l’ot et il l’entent,
a poi que il d’ire ne fent.
« Seignor, fait il, ge vos quemant
que vos cel vilain maintenant,
qui ne me velt laisier en pes, 
que il orendroit soit deffés ! » 
Li preudom fust ja entrepris
quant uns haus hom s’est avant mis, 
qui sages ert et entendans
et de parole mout sachans.
« Sire, fait il, vos avés tort
se le vilain avïez mort.
Sachiés que est la male honte, 
mes ençois que li faciez honte !
- Volentiers, fait li rois, par foi !
Vilain, fait il, entent a moi. 
Que dis tu de la male honte ? 
Tu m’en avras fait mainte honte
en ma cort et maint grant ennui, 
ne sai quantes foïes hui ! » 
Dont li conte cil et devise 
com la male Honte ot emprise
et com Honte, son bon compere, 
li pria par l’ame sa mere
quẹ aprés sa mort li aportat.
Li rois l’entent, sa cuisse em bat 
de la joie qu’il a eüe
quant la parole a entendue.

« ilains, fait il, or t’ai plus chier
car de noient m’as fait irier. 
Mieus m’as gabé que nul lechierre ! 
Or te doins ge a bele chiere 
la male Honte a ta partie 
car par droit l’as bien deservie ! »
Ainsint ot cil la male honte. 
Ce dist Guillaumes en son conte 
que li vilains en a portee
la male honte en sa contree,
si l’a aus Englés departie.
Encore en ont il grant partie. 
Sans la male ont il asez honte
et chascun jor lor croist et monte. 
Par mavés seignor et par lache 
les a la honte pris en tache ! 

