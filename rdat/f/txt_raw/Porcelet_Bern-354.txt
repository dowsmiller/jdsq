Ci conmance de Porcelet 
Or oiez un fablel cortois
d’un vallet, fil a un borjois, 
qui prist fame cortoise et sage
par lo consoil de son lignage,
si l’ama engoiseussemant. 
N’ot pas o li esté grantmant 
qu’i l’ama tant que lo feïst 
tunber se talant l’an preïst !
De li fist s’amë et sa dame.
Sovant li recordoit sa grame. 
.I. jor estoient en lor lit
o il faisoient lor delit.
La dame, a cui li jeus fu bons,
dist au vallet, que tot est suens : 
« Biax amis, car metomes non 
a vostre rien et a mon con !
- Dame, fait il, ice est droiz 
que les nons amedeus metoiz
tex con vostre plaisir sera.
- Sire, fait elẹ, si me plaira 
que mes cons ait non Porcelez
por ce qu’il ne puet estre nez,
et vostre rien, ne sai conmant. 
Je cuit qu’il avra non Fromant
car c’est biax nons. - Et j’otroi bien,
fait li vallez, ce non au mien
des qu’il vos plaist et il vos siet.
- Sire, fait ele, or ne vos griet
que Porcelez voldra mangier. 
Ne li faites mie dongier 
de vostre Fromant, qui est boens !
- Dame, fait il, il est tot suens ! » 
Ensi furent molt longuemant
tant qu’il avint, ne sai conmant,
que trestoz li Fromanz failli, 
et la dame l’a asailli
por vïande a son Porcelet. 
Li vallez lait aler .i. pet
el giron a la damoisele.
« Que est ce or, sire ? fait ele. 
Q’avez vos fait en mon devant ?
- Dame, ce est brans qui espant
por doner a vostre porcel,
que, foi que je doi saint Marcel, 
do fromant qui est en despas
n’i est remés fors que li brans.
- Conmant, sire, est donques failliz 
li fromanz ? Donc est mal bailliz
Porcelez, se Dex me doint sen, 
qu’il n’a cure de vostre bran !
- Dame, fait li vallez, par m’ame, 
fox est qui por les bons sa fame 
se grieve tant con je sui faiz !
Vostre merci, laissiez m’an paiz, 
que tant ai fait voz volantez 
que toz me sui desfromantez ! 
Trop est vostre pors engoissex ! 
Car recovrez vostre pertex
et vostre con, qui est punais ! 
Ja par moi ne manjera mais !
Qant plus manjue, plus fain a ! 
Fox fu qui primes l’estrova ! » 

Ci fenit de Porcelet 
