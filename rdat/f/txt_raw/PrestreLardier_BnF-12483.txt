Mos sans vilennie 
Vous veil recorder
Afin qu’en s’en rie, 
D’un franc savetier
Qui a non Baillait, mes par destourbier
Prist trop bele fame, si l’en mescheï
Qu’ele s’acointa d’un prestre joli,
Mes le çavetier molt bien s’en chevi.

Quant Baillet aloit
Hors de son ostel,
Le prestre venoit,
Qui estoit isnel.
A la savetiere fourbissoit l’anel. 
Entr’eus deus faisoient molt de leur soulas :
Des meilleurs morsiaus mengoient a tas,
Et le plus fort vin n’espargnoient pas.

Le savetier frans 
Une fille avoit 
D’environ trois ans
Qui molt bien parloit.
A son pere dit, qui souliers cousoit :
« Voir, ma mere a duel qu’estes ceens tant. » 
Bailet respondi : « Pour quoy, mon enfant ?
- Pour ce que le prestre vous va trop doutant.

Mes quant alez vendre
Vos souliers aus gens, 
Lors vient sans attendre
Monseigneur Lorens.
De bonnes viandes fet venir ceens,
Et ma mere fait tartes et pastez.
Quant la table est mise, l’en m’en donne assez. 
Mes n’ay que du pain quant ne vous mouvez ! »

Baillet sot sans doute,
Quant le mot oÿ, 
Qu’il n’avoit pas toute
Sa fame a par li, 
Mes n’en fist semblant jusqu’a un lundi 
Qu’il dist a sa fame : « Je vois au marchié ! » 
Cele qui vousist qu’il fust escorchié
Li dist : « Tost alez, ja n’en wiegne pié ! »

Quant elle pensa
Qu’il fust eslongiez,
Le prestre manda,
Qui vint forment liez.
D’atourner viandes se sont avanciez,
Puis firent un baing pour eulz deus baingnier.
Mes Baillet ne fu tant ne quant honteus.
Droit a son ostel s’en revint tous ceulz.

Le prestre asseür
Se cuida baignier. 
Baillet par un mur
Le corr vit sic vient despoillier. 
Lors hurta a l’uis et prist a huchier.
Sa fame l’oÿ. Que faire ne sot, 
Mes au prestre dit : « Boutez vouz tantost
Dedens ce lardier et ne dites mot. »

Baillet la maniere
Et tout le fait vit. 
Lors la çavetiere 
L’apela et dit :
« Bien vegniez vous, sire ! Sachiez sans respit
Que mont bien pensoie que retourrïez. 
Vostre disner est tout appareilliez
Et le baing tout chaut ou serez baingniez.

oir, ne le fiz faire
Que pour vostre amour, 
Quar mont vous faut traire 
De mal chascun jour ! » 
Baillet qui vouloit jouer d’autre tour
Li dist : « Diex m’avoit de tous poins aidié, 
Mes raler me faut errant au marchié ! »
Le prestre ot grant joie, qui s’estoit mucié.

Mes ne savoit mie 
Que Baillet pensa ! 
La plus grant partie
Des voisins manda. 
Molt bien les fist boire et puis dit leur a : 
« Sur une charete me faut trousser haut
Ce viez lardier la. Vendre le me faut. »
Lors trembla le prestre, qu’il n’avoit pas chaut !

On fist ens en l’eure
Le lardier trousser. 
Baillet sans demeure 
L’en a fait mener
En la plus grant presse que pot onc trouver.
Mes le las de prestre, qui fu enserré, 
Ot un riche frere qui estoit curé
D’assez pres d’ilec. La vint bien monté,

Qui sot l’aventure
Et le destourbier. 
Par une crevẹure 
Qui fu ou lardier
Le connut son frere. Haut prist a huchier :
« Frater, pro Deo, delibera me ! »
Quant Baillet l’oÿ, haut s’est escrié : 
« Esgar ! Mon lardier a latin parlé !

endre le vouloie,
Mes par saint Symon, 
Il vaut grant monnoie !
Nous le garderon. 
Qui li a apris a parler laton ?
Par devant l’evesque le feron mener,
Mes ains le feray ci endroit parler.
Lonc temps l’ai gardé, si m’en faut jouer ! »

Lors le frere au prestre 
Li a dit ainsi :
« Baillet, se veus estre
Tourjours mon ami, 
Vent moy ce lardier et pour voir te di
Je l’acheteray tout a ton talent. » 
Baillet respondi : « Il vaut grant argent 
Quant latin parole devant toute gent ! »

a pourrez entendre
Le sens de Baillet. 
Afin de miex vendre
Prist un grant maillet, 
Puis a juré Dieu c’un tel rehaingnet 
Dourra au lardier qu’il sera froëz 
S’encore ne dist du latin assez !
Molt grant pueple s’est entour aünez.

Plusieurs gens cuidoient
Que Baillet fust fol,
Mes folleur pensoient. 
Il jura saint Pol 
Que du grant maillet qu’il tint a son col
Sera le lardier rompus de tous sens. 
Le chetif de prestre qui estoit dedens
Ne savoit que faire. Pres n’issoit du sens !

Il ne s’osoit taire
Ne n’osoit parler. 
Le Roy debonnaire
Prist a reclamer.
« Conment ? dist Baillet. Faut il tant tarder ?
S’errant ne paroles, mescheant lardier, 
Par menues pieces t’iray despecier ! »
Alors dist le prestre, n’osa delaier :

« Frater, pro Deo 
Me delibera ! 
Reddam tan cito 
Ce qu’il coustera ! » 
Quant Baillet l’oÿ, en haut s’escria : 
« Çavetiers me doivent amer de cuer fin 
Quant a mon lardier fais parler latin ! »
Lors le frere au prestre dist : « Baillet, voisin

En tant com vous prie, 
Le lardier vendez ! 
Ce sera folie 
Se vous le quassez ! 
Ne me faites pas du pis que pouez !
- Sire, dist Baillet, sus sains vous plevis 
J’en aroy vint livres de bons parisis ! 
Il en vaut bien trente que molt est soutiz ! »

Le prestre n’osa
Le mot refuser. 
A Baillet ala
Vint livres conter, 
Puis fist le lardier en tel lieu porter
Ou priveement mist son frere hors. 
Bon ami li fu a cel besoing lors
Quar d’avoir grant honte li garda son cors.

Baillet ot vint livres
Et tout par son sens. 
Ainsi fu delivres
Monseigneur Lorens. 
Je croi c’onques puis ne li prist pourpens 
D’amer par amours fame a çavetier ! 
Par ceste chançon vous puis tesmoignier 
Que du petit weil se fait bon guetier 

- Ex oculo pueri noli tua facta tueri -
Quar par la fillete
Fu le fait sceü,
Qui estoit joneite.
N’est si haut tondu,
Se vers çavetiers s’estoit esmeüs,
Qu’en la fin du tour n’en eüst du pis. 
Gardez entre vous qui estes jolis 
Que vous ne soiez en tel lardier mis ! 

