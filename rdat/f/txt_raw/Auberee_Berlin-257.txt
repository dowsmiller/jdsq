Qui pres de moi se vodra trere 
.i. beau conte m’orra retrere
dont je me sui molt entremis. 
Por ce l’ai ge en rime mis
tot einsi com avint a ligne. 
Or oez qu’avint a Compigne ! 
En la vile avoit .i. borjois 
qui molt fu sages et cortois
et riche de molt grant afere. 
Ententiex est a honor fere
ausi au povre com au riche,
com cil qui n’iert aver ne chiche. 
Le borgeis ot .i. molt bel fil 
qui meint denier mist a essil
tant com il fu en sa janesce.
De sa valour, de sa proeice
parloit l’en par tot Beauvoisin. 
Il avoit .i. povre voisin
qui une fille avoit molt cointe, 
et li vallez de li s’acointe
et la pria molt durement. 
Cele li dist apertement 
que miex le vendroit reposer
s’il ne la voleit espouser, 
mes si li plesoit qu’i l’eüst 
a moillier si come il deüst, 
« de ce avroie je grant joie !
- M’amie, ausi aiege joie,
fet le vallet, car molt me plest ! »
A tant plus pres de liẹ se trest,
si ont d’amours asés parlé.
Quant une piece i ont esté, 
si s’en revint en sa meson ;
son pere en a mis a reson,
si li a son afere dit, 
et le pere li contredit 
et molt l’en blasme et molt l’en chose :
« Biau fiuz, fet il, de ceste chose 
te devroies tu molt bien tere ! 
Ele n’est pas de ton afere
ne digne de toi deschaucier.
Je te vodrai plus souhaucier,
que qu’il me doie couster, 
que je te vodré ajouster
au meillors gens de cest païs.
De ta folie m’esbahis, 
qui tel garce veus espouser !
Par foi, l’en te devroit tuer 
se ja més nul jor en parolles ! » 
Le vallet voit que ses parolles 
a mis ses peres a noient ;
son dire ne li vaut nient. 
Le vallet esprent et atise 
que Amours le veinc et justise
qu’il n’espousast ja la pucele. 
El cors li met une estencele
qui les autres esprent et art. 
Amours l’a feru de son dart ! 
Trois jors aprés ice avint 
qu’en la vile morir covint
la fame a .i. autre bourgeis,
mes enceis que passast le meis,
puis que la dame ot esté morte,
le bourgeis, qui bel se deporte
par le conseil de ses amis, 
a a reson le pere mis 
a la pucele bele et gente 
ou cil avoit mise s’entente
que j’ai amenteü eu conte. 
Et le borgeis dont je vos conte 
a tant sa besoigne esploitiee 
que la pucele a fïanciee
et a l’eins qu’il pot l’espousa. 
Mes au vallet molt en pesa
qui i pensoit et jor et nuit. 
Ne voit riens qui ne li anuit, 
einz het son or et son argent
et le grant avoir que il a, 
et jure que molt s’avila
de ce qu’a tant creü son pere. 
Sa grant richesce trop compere ! 
Longuement li convint penser 
que il ne se set apensser
par quoi eüst nul recomfort. 
Il ot robe d’un estanfort
teint en greine et de vert partie, 
si ot fet chascune partie
a longues qeues coer cil. 
Le sercoz fu touz a pourfil
forré de menuz escurel. 
Molt seust cil estre gent et bel 
qui or a le vis teint et pale ! 
.I. jour de son ostel avale ;
son chief afuble d’un mantel. 
Deduiant vet par le chastel 
tant que vint devant la meson 
s’amie ; s’iert en la meson
que il fet chaut com en äoust.
Que que li griet ne que li coust, 
enging li estuet a trover
qu’a s’amie puisse parler.
Molt l’en tint et molt s’en prist garde. 
A tant une meson esgarde
a une vieille costuriere.
Meintenant passe la chariere,
si s’est asis sor la fenestre. 
Cele li enquiert de son estre
qui de meint barat molt savoit, 
si li demande qu’il avoit 
qui si soloit estre envoisié
et des autres le plus proisié.
La vieille avoit nom Auberee. 
Ja si ne fust fame enserree
qu’a sa corde ne la treïst.
Et le vallet lés li s’asist, 
si li conte tot mot a mot
comment cele bourjoise amot,
qui si estoit pres sa voisine.
S’ele li puet metre en sesine,
.xl. livres li donroit. 
Ele respont ne la sauroit 
le vilein si tres bien garder 
que il ne la puist esgarder
par tens entre li et la terre. 
« Alez me tost les deniers querre 
et je penseré de ceste oevre ! »
Cil s’en va, une huchë oevre 
ou il avoit deniers assez
que ses peres ot amassez.
Les deniers prent, puis si s’en torne
et chés dame Auberee tourne,
si li baille .xl. livres.
Mes encore n’est pas delivres, 
encor i metra son escot !
« Or me bailliez vostre sercot,
fet la vieille, delivrement ! » 
Et cil qui son commandement 
vout fere sanz nul contredit
fet ce que la vieille li dit. 
Bien l’a Amours en son destroit ! 
Et cele plie molt estroit
le sercot et met sous s’eisele,
puis est levee de sa sele,
si afubla .i. mantel court.
Einsi vers cel ostel s’en court. 
Ce fu a .i. jor de marchié ; 
la vieillë ot molt bien espié
que li sire n’iert pas laiens.
« Et Diex, dist ele, soit ceans !
Diex soit o vos, ma douce dame, 
et il eit hui merci de l’ame
de l’autre dame qui est morte, 
dont mes cuers molt se desconforte !
Meint jor m’a ceanz honoree.
- Bien veigniez vos, dame Auberee !
la dame dist. Venez seoir !
- Ma dame, je vos vieig veoir
car de vos acointer me voil. 
Je ne passé puis vostre sueil
que l’autre dame morte fu, 
qui onques ne me fist refu
de riens que je li demandasse.
Certes, se je li demandasse
a fere une chose molt grief, 
sel feïst ele par mon chief !
Diex l’asoille, el me fist meint bien !
- Dame Aubereẹ, faut il vos rien ?
Se riens vos faut, dites le nos !
- Oïl, dame, je vieig a vos,
une goute a ma fille eu flanc, 
si voil avoir de vos vin blanc
et .i. soul de vos peins fetiz,
mes que ce soit le plus petiz.
Diex merci, com j’en sui honteuse ! 
Mes si m’en angoise la teuse 
qu’i le me convient demander. 
Je ne soi onques truander !
Einc ne m’en soi aidier, par m’ame ! 
- Et vos en arés ! » dist la dame
qui iert a privee mesnie. 
Cele qui bien est enresnie
delés la bourjoise s’asiet.
« Certes, dist ele, molt me siet
que j’oi de toi si grant bien dire. 
Comment se contient or ton sire ? 
Te fet il point de bele chiere ?
Ha, com il avoit l’autre chiere ! 
El avoit molt de son delit !
Bien vodroie voer ton lit. 
Lors savroie certainement 
se tu gis ausi richement
com fesoit la premiere fame. » 
Meintenant se lieve la dame
et puis dame Auberee aprés. 
En une chambre iluecques pres
andeus ensemble s’en alerent. 
De plusors choses i parlerent
- mes la vieille la sert de lobes. 
La dame li moutre ses robes ;
aprés li moutre une grant couche, 
puis dit la dame : « Ci se couche
mi sirë et je lés son flanc. » 
Li liz fu de haut fuerre blanc
ou il ot grant coute de plume,
et por ce que il ne s’enplume,
a deseure une coute pointe. 
La vieille ot une aguille pointe 
et .i. deel en cel sercot
que desouz s’eissele portot.
Molt le tint pres de son costel. 
Que que la dame de l’ostel
li moutre sa besoigne tote, 
et la vieille meintenant boute 
le sercot par desouz la coute 
et lors dist : « Puis la Pentecouste 
ne vi ge mes si riche lit ! 
Plus as asez de ton delit
c’onques n’ot l’autre, ce me semble ! » 
A tant s’en issent de la chambre
et la vieille tor jors sermonne. 
La dame meintenant li done 
plein pot de vin et une miche 
et une piece de sa fliche
et de pois une grant potee. 
Bien a la bourjoise abertee 
la vieille, qu’ele ne set pas 
qu’el a bouté desous ses dras ! 
Plus ne s’est la vieille arestee ;
En sa meson est retornee.
Du borgeis dire me convient,
qui a son ostel s’en revient. 
Toz seus de la vile repere
et ot esté en son afere, 
et dist que dormir se voleit
por ce que le chief li doleit.
En sa chambre entre, si se couche.
Tantost com il fu sus la couche,
si sent le sorcot bochoier. 
Lors le commence a enpoignier
qu’il ne set que c’est qui le grieve.
Meintenant la couche souzlieve,
si en a tret le sercot fors, 
et qui or li boutast el cors
.i. coutel par desouz le flanc,
n’en tresist il goute de sanc,
tant est durement esbahiz.
« Ha las, dist il, tant sui traïz ! 
Onc ceste fame ne m’ama ! »
Lors vint a l’uis, si le ferma. 
Meintenant a le sercot pris 
car Jalosie l’a soupris
qui est pire que mal de dens. 
Defors le remire et dedens
qu’il semble c’achater le veille,
n’il n’a membre qui ne se dueille,
tant est pleins de corouz et d’ire.
« Hé Diex, dist il, que porrai dire 
de cest sercot ? Bien sai par m’ame 
qu’il est au lecheor ma fame 
qui soulaz ele consenti ! »
Lors le prist et si l’estoia. 
Aprés sor son lit s’apoia
et penssa que il porra fere,
et com plus pense a son afere,
plus s’est deables en lui mis.
Issi fu tant que i fu nuis,
que les huis vit clos par la rue.
Lors prent sa fame, si la rue
parmi l’us fors de la meson.
Cele qui ne set l’acheson,
a poi de duel n’est acoree. 
A tant es vos dame Auberee
qui de lui se prenoit regart.
« Ma bele fille, Diex vos gart !
fet la vieille. Que fetes ci ? 
- Ha, dame Auberee, merci !
Mon sire est corocié a moi,
mes ne sai a dire por quoi.
Ne sai que l’en li a conté. 
Car me fetes tant de bonté 
qu’avec moi veigniez chés mon pere !
- Avoi, fet ele, par seint Pere, 
je ne vodroie por grant chose ! 
Veus tu que tes peres te chose ? 
Il cuideroit que entreset 
eüses a ton seignor fet 
ou qu’il t’eüst prise provee
et o ton lecheor trovee. 
Or est espoir le vilein ivres
et demein en sera delivres. 
Mes je te lo en bone foi
que tu t’en vieignes avec moi,
que des or sunt les rues vides. 
Miex enploias que tu ne cuides
lo pein, la char, le vin, les pois ! 
Jel te rendré a double pois
le guerredon et le servise, 
et s’iert tot fet a ta devise
quant que tu savras demander. 
Il ne te faut fors commander 
car tu seras molt bien celee 
en une chambre a recelee 
que ja ame ne t’i savra 
jusqu’a tant que tes sirẹs avra
trespassee tote s’ivresce. » 
Meintenant la vieille s’adrece
vers son ostel ; la dame en meine.
« Dame, dist ele, une semeine 
porrïez vos molt bien ci estre 
que nus ne savra ja vostre estre ! »
Lors la proie molt de mengier, 
mes la borjoise en fist dangier 
et dist que ja Deu ne pleüst 
qu’ele menjast jusqu’el seüst
por quoi ele a tel honte eüe. 
Dame Auberee s’est teüe
a cest mot de liẹ plus proier. 
Lors l’a menee por couchier 
en une chambre iluec dejouste
sor bons dras et sor bone coute,
puis frema bien l’us a la clef.
De son ostel s’en ist söef. 
Lors si s’en va plus que le pas
pour le vallet qui ne dort pas,
torne et retornë en son lit. 
Molt crient la vieille ne l’oublit 
de ce que li a en covent ;
du cuer en soupire forment. 
Lors saut de son lit trestouz nuz
puis se vest, si en est venuz
a une fenestre apoier. 
Et la vieille qui son loier 
veut de chief en chief deservir 
et le vallet en gré servir
ne guenchist destre ne senestre. 
Le vallet trueve a la fenestre 
qui li demande : « Quiex noveles ?
- Jes te dirai, dist ele, beles
car je tieng t’amie en mes laz. 
Avoir en puez touz tes soulaz
jusqu’a demein aprés ceste eure. »
Le vallet l’ot, plus ne demeure,
que la vieille a servi a gré.
Söef avale le degré,
a l’ostel s’en vienent ensemble.
N’avoit gueres, si com moi semble,
que la bourjoise iert endormie, 
et cil qui desiroit s’amie
se deschauce et si se despoille.
« Dame, fet il, s’ele s’orgeille
et el crie, que ferai gié ? 
Ovrer veil par vostre congié
car bien m’avez rendu mon droit.
- Je te conseilleré a droit,
fet la vieille. Va si te couche 
et se point vers toi se corouche 
et ele crie et tu .ii. tans !
Lieve la robe, si entre ens.
Si tost com el te sentira,
autrement la besoigne ira.
Meintenant la verras tesir,
s’en porras fere ton plesir. »
Le vallet est au lit alez, 
lés la bourjoise s’est couchez
et molt söef a lui adoise.
A tant s’esveilla la borjoise,
qui de paour est tressaillie.
Quant celi sent, si est saillie
hors du lit, mes cil l’enbracha
et dist : « Bele, treez vos cha 
que je sui vostre chier amis 
que vos avez a dolour mis !
Mes tant ai fet, la Dieu merci, 
que tote sole vos tieng ci 
dedenz ceste chambre enserree 
par le conseil dame Auberee.
- Certes, dist ele, riens ne vaut 
que je crierai ja si haut 
que ci verrez molt tost venue 
tote la gent de ceste rue !
- Par foi, dist il, riens ne vos monte ! 
Ci voi ge fors que vostre honte 
quant la grant gent et la menue
vos verront lés moi tote nue.
Il est ja pres de mïenuit. 
N’i avra .i. seul qui ne cuit 
que j’aie fet a grant plenté
de vostre cors ma volenté. 
Miex vient asez que soit emblee 
a ceus defors nostre asemblee 
que nus fors que nos trois le sache ! »
A tant söef vers soi la sache, 
si l’enbrace parmi les flans
qu’el ot molt tendres et molt blans.
La bouche li bese et la face. 
La borgeise ne set que face ! 
Miex li vendroit estre a repos 
qu’el porroit acuillir tel los 
par ses voisins et tel renon
jamés n’avroit se honte non.
La bourgeise let son orgeil.
Or est tornee en autre sueil,
molt l’asouage et molt l’apese. 
Et le vallet l’acole et bese
et cele si fet bel atret.
Li .i. pres de l’autre se tret, 
si se joent ensemble et font
le gieu por quoi asemblé sunt. 
Au matinet quant l’aube crieve
dame Aubereẹ se chauce et lieve, 
si lour atorne au miex qu’el pot
char de porc et poucins en rost.
A tant sunt asis au mengier,
n’i a nul qu’en face dangier, 
einz mengerent assez et burent 
et andui en bon gré rechurent
le servise dame Auberee.
Et quant ce vint a la vespree,
que le soleil a son droit torne, 
dame Auberee lour atourne 
ce qu’ele set que lor fu boen 
- mes ele n’i met riens du soen !
Cele nuit ont asés soulas, 
ambedui jurent bras a bras
c’onques de veillier ne finerent, 
et que les matines sonerent
de seint Cornille a l’abeïe,
tantost con la cloche a oïe,
dame Auberee si s’esveille,
si se vest et si s’apareille, 
et vient au lit ou cil se gisent
qui lor amors s’entredevisent.
« Or sus, fet ele, bele fille, 
si irons a seinte Cornille
entre moi et toi au moustier. 
Des or aroies tu mestier 
que tes sirẹs a toi s’acordast ! »
Le vallet molt se descordast,
mes il ne l’ose contredire, 
et la vieille li prist a dire :
« Lai moi a mon talent ouvrer. 
Encor porras bien recovrer
a t’amie et a ton delitdesduit. »
La vieille prist chandeles .viii.,
dont chascune a plus d’une toise. 
Entre la vieille et la bourjoise 
s’en sunt issues de l’ostel ; 
au moustier vont devant l’autel
Nostre Dame, devant l’image, 
et la vieille qui molt fu sage 
la fet couchier jus a la terre 
et li dist bien que de sa guerre
ne li soit pas vaillant .iii. noiz. 
La vieille a fetes .iiii. croiz 
des chandeles que ele avoit ; 
en une lampe ou feu ardoit
les aluma de chief en chief. 
L’une des croiz li mist au chief 
et l’autre as piez et l’autre a destre
et la quarte mist a senestre.
Lors vint a lui, si l’aseüre :
« Et gardez, comment qu’il avieigne,
ne vos movez tant que je vieigne.
Tenez vos ci endementiers.
- Dame, dist ele, volentiers ! » 
Einsi la dame se contient 
et la vieille sa voie tient
vers l’ostel au borjois tot droit, 
qui por sa fame iriez estoit
si qu’il ne se set conseillier. 
Et cele por li esveillier
court cele part et hurte et boute. 
Le borgeis oreille et escoute 
qui bien vosist tel chose oïr
dont il se poïst resjoïr. 
A tant son huis ovrir commande, 
et dame Auberee demande 
tantost com el entra dedans :
« Ou est, dist ele, li noiens,
le failliz, le mal enseigniez ?
- Dame Auberee, bien veigniez !
fet il. Qui vos meine a tele eure ? » 
Cele a respondre ne demeure :
« Je te vieig dire sans essoigne. 
Ennuit sonjai .i. molt mal songe
que de paor m’en esveillai.
Vesti moi et apareillai,
que du songe fui esbahie. 
Au mostier ving a l’abeïe
tres devant l’autel Nostre Dame. 
Iluecques vi gesir ta fame
devant l’autel tote estendue. 
Tote m’en sui voir esperdue
que je ne sai que ce puet estre.
Au piez, au chief, destre et senestre
vi chandeles iluec ardans. 
Iluec se gist ta fame adans
devant l’autel a oreison.
Molt par as fet grant mesprison,
si en batras encor ta geule, 
d’envoier a tele eure seule 
fame qui si bele fourme a ! 
De Damledieu qui nos forma
soie ge, dist ele, saignie ! 
Tote m’en sui espoorie 
et si le tieng a grant merveille
de cel enfant qui einsi veille,
de cel tendron qui ier fu nee, 
qui deüst la grant matinee
dormir ceanz souz les cortines,
et vos l’envoiez a matines.
A matines ! Lasse, coupable ! 
De Damledeu l’esperitable
soie je, dist ele, saignie 
et ennoree et beneïe ! 
Veus en tu fere papelarde ? 
Mau feu et male flambe l’arde 
qui jane fame issi envoie ! » 
Isi la vieille le desvoie
du mal pensé qu’en son cuer ot,
et se ne fust por le seurot,
ja n’i pensast mes se bien non.
« Dame, por Deu et por son non,
dist le borgeis, dites vos voir ?
- Lieve toi, si porras savoir, 
fet la vieille, se je te ment. » 
Cil se lieve delivrement
n’il n’ot talent que plus i gise. 
Errant s’en vienent a l’iglise
que du demorer n’i ot point. 
Cil trueve sa fame en tel point
com la vieille li ot retret.
Meintenant pres de li se tret,
par la mein contremont l’adresce. 
En bas li dist que par ivresce
li avoit fet tel mesprison.
Lors s’en revient en sa meson,
si se recouche derechief. 
La bourjoise cuevre son chief
que de dormir a grant talent. 
Molt li est poi du mautalent
que ses sire a vers li eü,
einz dort et en pes a geü, 
et le borgeis tot por veir quide 
que sa fame eit la teste wide
de geüner et de plorer, 
et que puis ne finast d’orer 
devant l’autel por son seignor
et que plorast et nuit et jor. 
Einsi lés sa fame se jut 
le borgeis tant que jor parut
et li soleil amont se hauce. 
Le borgeis se vest et se chauce
et let sa fame qui se gist.
De son ostel meintenant ist,
si seigne son vis et son cors,
et dame Aubereẹ si saut fors, 
si s’escria a haute vois :
« .XXX. sous, seinte voire Crois,
.xxx. sous, dolente cheitive, 
or ne me chaut se muire ou vive !
.XXX. sous, lasse doulereuse, 
com je sui or maleüreuse !
.XXX. sous, lasse, .xxx. sous ! 
Or vendra ceanz li prevoz 
por prendre cel petit que j’ai ! 
C’est le songe que je sonjai ! » 
Et le bourgeis qui vint la rue
a dame Auberee entendue. 
Errant a demander li prist :
« Dites moi, se Diex vos aït,
por quoi vos fetes si grant duel.
Par mon chief, jel saurai mon vuel !
- Sire, fet ele, jel dirai
que ja ne vos en mentirai. 
.I. vassal vint ci des l’autrier ; 
por recoutre et pour afetier 
m’ot aporté .i. sien sercot
d’escarlatë et d’estaufort,
ne sai ou .iii. queues ou .iiii..
Je le pris, si m’alai esbatre 
a tot le sorcot recousant
car .i. poi me senti pesant. 
Einsi o tote ma costure 
m’en issi par mesaventure
icel jor hors de mon ostel. 
Mescheü m’est de mon chatel 
car j’ai icel sercot perdu
dont j’ai mon cuer si esperdu,
et si ne sai, lasse, ou je fui. 
Que ferai ge se ne m’en fui 
ne je ne truis qui le m’enseigne ?
Se je ne truis qui le me raigne, 
jel ferai le matin noncier
et dïemenche escommenier,
certes, par trestouz les moutiers, 
qu’i ne m’en fust ore mestiers 
de recevoir si lede perte !
Biau sire, or oiez chose aperte !
Si puisse je voer Noel, 
g’i lessé pendant mon deel 
avec m’esguille en cel seurcot 
dont je sui honie a grant tort ! 
Einsi rendre le me convient 
et li vallez a moi si vient
ceanz, sirë, et me demande 
.xxx. sous por le sercot rendre ! 
Or sui de tel chose encombree ! 
- Fustes vos piecha en meson ?
- Oïl, sire, por l’acheson 
d’avoir .i. petit de relief
que ma fille avoit mal el chief.
Ce fu avant ier, or m’amenbre. 
La dame trovai en sa chambre 
car iluecques pignoit son chief 
et iluec vi de chief en chief 
estendue une coutepointe 
- einz de mes iex ne vi si cointe ! 
Tant i musai qu’iluec dejouste 
m’endormi mon chief sor la coute 
tant que la dame m’esveilla 
qui molt volentiers m’aporta
ce que demandé li avoie,
mes je me mis lors a la voie.
Einsi celi jor m’en avint, 
mes ne soi, lasse, que devint 
le sorcot fors tant que je souque
que je le lessai sous la coute. »
Quant li sires ot ces noveles,
molt li furent gentes et beles,
mes s’il i trueve le deel, 
einz n’ot tel joie en son ael 
com il avra se il l’i trueve !
Tart li est qu’il voie la prueve. 
A tant vers son ostel se tret ;
une huche euvre, si en tret
le seurcot a tote l’aguille.
Qui li donast demie Puille, 
n’eüst il pas joie greignor !
« Par Dieu, dist il, li mien Seignor, 
or sai ge bien certainement 
que la vieille pas ne me ment 
car j’ai trové la costure ! » 
Einsi fu liez de s’aventure
le borgeis et bel se deporte.
Le sercot prist et si li livra. 
Einsi la vieille delivra 
le borgeis de son mal penser 
que puis ne li lut a penser
que il fu du seurcot delivres.
Et la vieille ot .lx. livres. 
Bien a son loier deservi 
quant touz .iii. sunt a gré servi ! 

Explicit 
