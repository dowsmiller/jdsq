De .ii. vilains 
Gautiers, qui fist de Conebert
et del sot chevalier Robiert, 
nos aconte d’une aventure
qu’il a fait metre en escriture,
qu’il avint deus vilains de Rasce,
qui s’en alevent en Tierasce.
Levé furent a l’ajornee.
Molt fisent cel jor grant jornee.
Qant il furent a ostel trait,
molt furent lasset et estrait. 
Li ainsnés en fu si atains
qu’il en fu tos pales et tains,
q’ainc cele nuit ne peut mangier,
ainc tant ne l’en seut on blangier, 
plus que le mole de deus tors 
qu’il avoit pelés tot entors
et un navel en l’aistre cuit.
Cel manja il, si com je cuit,
et li autres manja assés,
qui n’estoit mie si lassés, 
puis se colcierent en .i. lit
car lassé erent et delit. 
Asés dormirent cele nuit 
desci q’aprés le mienuit
que li ainsnés s’est esvelliés,
qui plus ot esté travelliés. 
Son compagnon apele et bote :
« Diva, fait il, en os te gote ?
Jo ai si fain, ce m’est avis, 
a poi que je n’enrage vis
et s’en cuit perdre le sens. 
Saveés nient en nul asens 
u il ait pain n’autre despense ? »
Atant li vallés se porpense.
« Amis, fait il, por nul avoir 
ne poroie je pain avoir 
se je men oste n’esvelloie
et je molt ne m’en travelloie, 
et si seroit certes molt lait ! 
Mais d’un grumel boli au lait
remest ersoir demis un pos. 
Or soiés tos qois en repos 
et si vos soiés  deporter.
Je vos en corrai aporter,
se je puis au pot avenir.
Vos en arés au revenir. »
Lors s’est dlevés del lit tos nus.
Desci qu’el flage en est venus,
tant quist le pot qu’il l’a trovet,
puis a son destre braç levet,
le loce prent par le pumel,
qui estequieve ens el grumel.
Fors l’en a trait tote hovee,
puis l’a encontremont levee,
si est ariere repairiés, 
mais il est auques desairiés
car il ne set le liu ne l’estre. 
Tant a alet devers senestre
qu’il est venus au lit sen oste, 
puis dist tot coiement : « En os te ?
Vois ci ce que jo t’ai promis. » 
Et li dame avoit sen cul mis
sor l’esponde tot descovert,
si tenoit tot le trau overt, 
mais ele ert si fer endormie
qu’ele celui n’entendoit mie,
ains sonjoit une grant mervelle,
qu’i l s’en aleve a une velle, 
tos seus parmi unevert preemolt estoit bele l’ avespree
si estoit a ore tornee. 
Or entendés la destinee ! 
Li vallés qui le louce aporte 
estoit fils Rogier de le Porte
et si ert coxins au preudome. 
Qant il perçoit le cul le dome
et il le vit oscurement, 
il cuida bien visablement
que ce fust cil qui l’atendoit.
Deseur le trau a mis sen doit,
si senti qu’il estoit velus,
et ses compaing estoit barbus.
Lors cuide estre bien asenés.
Molt pres del trau a mis sen nes.
Qant il le senti mu et qoit, 
il dist qoiement en reqoit :
« Cis est pasmés, jel sai de fit !
Li famine l’a desconfit,
mais je l’en ferai ja mecine,
tot sans erbes et sans racine. » 
Puis le baissa demaintenant
plus de trois fois en .i. tenant. 
Ce fist il por lui revenir 
car on voit sovent avenir
c’on baise çaus qui pasmé sont,
si ami qui entor lui sont.
Entrués qu’il baisieve  Crenel, 
li saut uns vens fors de l’anel
qui rendi grant noise et grans pous.
Il cuida qu’il soflast les  pous.
« Ahi, fait il, mal eüreus,
vos n’estes gaires famelleus, 
qui le soflés et s’est tos frois ! 
Del bu cuidiés ce soit Lanfrois ? 
Bien faites ço c’on doit lascier ! 
Je vos vi bien ersoir mascier
les tors pelés et les naviaus.
Vostre alainne n’est pas reviaus, 
ains est plus orde et plus pusnaise 
que ne soit vesse de pasnaise ! 
Vo feme n’en puet nient em part 
se ele aimme Robert Lopart
car molt i a bel baceler.
Certes, je nel quier a celer, 
pusnais doit bien estre wihos ! » 
Atant resofle li buhos 
ens el nes celui derecief 
et il en a croslet le cief :
« Ahi, fait il, caitis cucus, 
vos püés plus que face uns cus !
Mais je sai bien, par saint Germain,
se vos ne lociés aparmain, 
je vos ferrai ens el vïaire ! »
A icest mot li cus s’esclaire,
si gieta une grant gillorde.
Dist li vallés : « Cis fols m’alorde, 
qui ci me fait a lui entendre ! »
Atant lait le loce destendre, 
si l’en fiert si plain le havart 
que Conebers en eut sa part 
et contremont desci qu’es nages
fu respandus li compenages.
Et li dame s’est esvellie,
qui del songier ert travellie.
Son cul, qui tos estoit solliés,
tos grumeleus et tos molliés, 
fica en l’escorç sen marit 
qui molt en ot le sens marit 
qant il s’esvelle et il le sent.
« Ahi, fait il, dame Mainsent,
honit m’avés, de fit le sai ! 
J’amasse melz estre en Ausai 
u deci q’as mons de Mongiu !
Certes, ci a molt vilain giu ! 
S’or le savoient vo parent
et un voisin de ci par ent,
vos en seriés molt avillie, 
et vos et tote vo lignie ! »
Qant li vallés l’a entendut, 
il a son destre braç tendut ; 
tant s’est de totes pars erciés
qu’il est a son lit aderciés.
Son compagnon conta l’afaire.
Et li prodom fist .i. baing faire,
si se sont bagniet et lavet.
Et cil sont al matin levet,
s’ont a lor oste congiet pris.
Cil fu cortois et bien apris, 
si les a a Deu commandés 
et si lor a deus pains mandés
qu’il lor dona de bone estrine. 
Et li dame fu molt estrine 
vers son segnor et molt sogite
car ele cuidoit estre engite, 
et si cuide bien avoir fait
le vilonie et le mesfait,
poruec qu’ele l’avoit songiet. 
Et cil qui eurent pris congiet
sont revenu en Ostrevant,
la dont il furent mut devant. 
Saciés de fit que Li Goulius
le raconta en tamains lius,
a Saint Amant et a Marcienes.
Uns bacelers de Valencienes,
qui avoit esté ens el leu, 
le raconta Gautier Le Leu
et il mist le fablel en rime.
.X. en a fait, vesci l’onsime. 
Car fuscent or si atornees 
totes les dames mestornees
qui ont les maris bons et beax, 
ses honiscent par lor lembeax ! 

