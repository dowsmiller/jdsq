Une abesse jadis estoit
sote qui par amours anmoit. 
Un soir ot couchié priveẹmant
aveque li un sien amant. 
Ce soir aprés son resveillier
oï un huis desverrouillier, 
et une nonnain et un preste
de fere folie andui preste.
Ne vost qu’an venissent a chief. 
Lors vost prandre son quavrechief
pour eus gitier de lor anprises, 
et les braiẹs son ami a prises
com celle qui avoit grant heste,
et si les ruie sus sa teste. 
Les nalieres qui i estoient
tout antour les iax li pandoient.
Dist : « Orde ribaude provee, 
or vous ai ge putain trouvee ! 
Bien difamez ores vostre ordre ! 
De male mort vous ferai mordre :
vous serez an male prison. 
Trop avez fait grant mesprison !
Qui touz les manbres vous trairoit, 
l’amande mie n’an trairoit ! »

La nonnain s’abesse regarde
qui des braiẹs ne se prenoit garde.
Dist : « Dame, ne me blasmez tant,
mes gardez bien qu’a l’euil vous pant.
- Que m’i pant, mauvesse nonnain ? » 
Lors l’abesse a misse sa main :
le braier treuve et la naliere.
Lors s’apesa, plus ne fu fiere.
Lors dist : « Seur, amiẹ, cele moi
et ansinc celerai ge toi. » 

