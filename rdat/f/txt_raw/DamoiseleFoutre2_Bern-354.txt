Ci commance de la damoisele qui n’oit parler de fotre qui n’aüst mal au cuer 
En iceste fable novele 
nos conte d’une damoisele 
qui molt par estoit orgoilleuse
et felonesse et desdaigneuse, 
que par foi je dirai tot outre 
ele n’oïst parler de foutre 
ne de lecherie a nul fuer 
que ele n’aüst mal au cuer
et trop en faisoit male chiere.
Et ses peres l’avoit tant chiere,
por ce que plus enfam n’avoit, 
q’a so voloir trestot faisoit ;
plus ert a li que ele a lui.
Tuit sol estoient enbedui, 
n’orent beasse ne sergent
et si estoient riche gent. 
Et savez por quoi li prodom 
n’avoit sergent en sa maison ?
La damoisele n’avoit cure, 
por ce qu’ele ert de tel nature 
que en nul sen ne sofrist mie
sergent qui nomast lecherie,
vit ne coille ne autre chose, 
et por ce ses peres ne ose
avoir sergent un mois entier, 
s’an aüst il molt grant mestier 
a ses blez batre et avener 
et a sa charrue mener
et a faire s’autre besoigne. 
Mais sergent a prandre resoigne
por sa fille que trop endure,
tant c’uns vallez par avanture,
qui molt savoit barat et guile,
herbergiez fu en cele vile,
qui aloit gueaignier son pain, 
oï parler de ce vilain 
et de sa fille qui aoit 
les homes et cure n’avoit
nel de lor faiz ne de lor diz.
Icil vallez ot non Daviz, 
si aloit toz seus par la terre
comme preuz avanture querre. 
Qant il sot veraie novele 
de l’orgoilleuse damoisele
qui estoit de si mal endroit, 
a la maison en vint tot droit
o ele estoit avoc son pere. 
O li n’avoit seror ne frere
ne clo ne droit ne mu ne sort. 
Li vilains estoit en la cort ; 
ses bestes atire et atorne
et sa busche au soloil retorne.
De sa besoigne s’antremet. 
A tant estes vos Davïet
qui lo vilain a salué, 
si li a l’ostel demandé
por Deu et por saint Nicolas. 
Li vilains ne l’escondist pas
ne otroier ne li parose, 
ainz li demande au chief de pose
qex hom il est et de coi sert. 
Davïez li dist en apert 
que molt volantiers serviroit
.i. prodome s’il lo trovoit, 
que bien set arer et semer 
et bien batrë et bien vaner
et tot ce que vallez doit faire.
« J’aüsse bien de toi a faire,
fait li vilains, par saint Alose,
ne fust sanz plus por une chose. 
J’ai une fille donjereuse 
qui vers homë est trop honteuse
qant parolent de lecherie. 
Onques n’oi sergent en ma vie
qui longue me poïst durer, 
que des que ma fille ot nomer
foutre, si li print une gote 
qui encontre lo cuer la bote
que de morir fait grant sanblant,
et por ce n’os avoir sergent,
biau frere, qu’i sont lecheor
et trop sont vilain parleor,
que ma fille craimbroie perdre. » 
Davïez prist sa boche a terdre 
et puis crache autresi et moche
com s’il aüst mangiee moche.
Au vilain dist : « Ostez, biax sire ! 
Si vilain mot ne devez dire !
Taisiez, por Deu l’esperitable,
que ce est li moz au deiable. 
N’en parlez mais la o je soie ! 
Por .c. livres je ne voldroie 
veoir home qui en parlast
ne qui lecherie nomast, 
que grant dolor au cuer me prant ! » 
Qant la fille au vilain l’antant
lo vassal qui dist tel raison,
si issi fors de la maison. 
A son pere maintenant dit :
« Sire, fait elẹ, se Dex m’aït, 
cestui vallet retandroiz vos
que il sera boens avec nos.
Cist a trestote ma meniere.
Se vos m’amez ne tenez chiere,
retenez lo, gel vos commant.
- Doce fille, a vostre talant ! »
fait li vilains qui molt ert beste. 
Ensi retindrent a grant feste
Davïet et molt l’orent chier.
Qant il fu ore de couchier, 
li vilains sa fille en apele :
« Or me dites, ma damoisele,
o porra Davïez gesir.
- Sire, s’il vos vient a plaisir, 
il puet bien gesir avoc moi : 
molt me sanble de boene foi
et que en boen lou ait esté.
- Ma fille, a vostre volanté
faites do tot ! » fait li prodon. 
Pres do feu en mi la maison
se cocha li vilains dormir, 
et Davïez s’ala gesir 
en la chanbre o la damoisele 
qui molt ert avenanz et bele :
blanche ot la char com flor d’espine.
S’ele fust fille de raïne,
si fust ele bele a devise. 
Davïez li a sa main mise
sor les memeletes tot droit,
et demanda ce que estoit. 
Cele dit : « Ce sont mes memeles
qui molt par sont blanches et beles.
N’en i a nule orde ne sale. » 
Et Davïez sa main avale 
droit au pertuis desoz lo vantre
par o li viz el cors li entre, 
si santi les paus qui crossoient : 
soués et coiz encor estoient.
Bien taste tot o la main destre,
puis demande que ce puet estre.
« Par foi, fait ele, c’est mes prez,
Davïet, la ou vos tastez,
mais il n’est pas encor floriz.
- Par foi, dame, ce dit Daviz, 
n’i a pas d’erbe encor planté !
Et que est ce en mi cest pré, 
ceste fosse soeve et plaine ?
- Ce est, fait ele, ma fontaine
qui ne sort mie tot adés.
- Et que est ce ici aprés,
fait Davïez, en ceste engarde ?
- C’est li cornerres qui la garde,
fait la pucele, por verté. 
Se beste entroit dedanz mon pré
por boivre en la fontaine clere, 
tantost cornerroit li cornerre
por faire li honte et peor.
- Ci a deiable corneor,
fait Davïez, et de put ordre, 
qui ensi vialt les bestes mordre 
por l’erbe qu’i ne soit gastee !
- Tu m’as ore bien portatee,
fait la pucele, Davïet ! » 
Tantost sor lui sa main remet
qui n’estoit mal faite ne corte,
et dit qu’ele savra qu’il porte. 
Lors li reprist a demander 
et ses choses a detaster 
tant qu’el l’a par lo vit saisi
et demande : « Que est ici,
Davïet, si roide et si dur 
que bien devroit percier .i. mur ?
- Dame, fait il, c’est mes polains
qui molt est et roides et sains,
mais il ne manja des ier main. » 
Cele remest aval sa main 
si trove la coille velue :
les .ii. coillons tanste et remue,
si redemande : « Davïet, 
que est or ce en ce sachet ?
fait ele. Sont ce .ii. luisiax ? » 
Daviz fu de respondre isniax :
« Dame, ce sont dui mareschal 
qui ont a garder mon cheval
qant pest en autrui compeignie.
Tot jorz sont en sa compeignie.
De mon polain garder sont mestre.
- Davi, met lou en mon pré pestre,
ton biau polain, se Dex te gart ! »
Et cil s’an torne d’autre part.
Sor lo paignil li met lo vit, 
puis a a la pucele dit 
qu’il ot tornee desoz soi :
« Dame, mes polains muert de soi : 
molt en a aüe grant poine !
- Va, si l’aboivre a ma fontaine,
fait cele. Mar avras peor ! 
- Dame, je dot lo corneor,
fait Daviz, que il n’en groçast 
se li polains dedanz entrast ! »
Cele respont : « S’il en dit mal, 
bien lo batent li mereschal ! » 
Daviz respont : « Ce est bien dit ! »
A tant li met el con lo vit, 
si fait son boen et son talant
si qu’ele nel tient pas a lant, 
que .iiii. foiz la retorna !
Et se li cornierres groça,
si fu batuz de .ii. jumax.
A icest mot faut li flabliax. 

