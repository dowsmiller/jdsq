¶ Des .iii. avugles de Compingne 
Une matere ci dirai
d’un fablel que vous conterai. 
On tient le menestrel a sage 
qui met en trover son usage 
de fere biaus dis et biaus contes
c’on dit devant dus, devant contes. 
Fablel sont bon a escouter :
maint duel, maint mal font mesconter
et maint anui et maint mesfet.
Cortebarbe a cest fablel fet, 
si croi bien qu’encor l’en soviegne. 
Il avint ja defors Compiegne
troi avugle .i. chemin aloient. 
Entr’eus nis .i. garçon n’avoient 
qui les menast ne conduisist
ne le chemin lor apresist.
Chascuns avoit son hanepel. 
Molt povre estoient lor drapel
quar vestu furent povrement. 
Tout le chemin si fetement
s’en aloient devers Senlis.
Uns clers qui venoit de Paris,
qui bien et mal assez savoit, 
escuier et sommier avoit
et bel palefroi chevauchant, 
les avugles vint aprochant
quar grant ambleüre venoit,
si vit que nus ne les menoit.
Si pensse que aucuns n’en voie. 
Comment alaissent il la voie ? 
Puis dist : « El cors me fiere goute 
se je ne sai s’il voient goute ! »
Li avugle venir l’oïrent. 
Erraument d’une part se tindrent 
si s’escrient : « Fetes nous bien !
Povre sommes sor toute rien. 
Cil est molt povres qui ne voit ! »
Li clers esraument se porvoit, 
qui les veut aler falordant :
« Vez ici, fet il, .i. besant 
que je vous done entre vous .iii. 
- Diex le vous mire et sainte Croiz !
fet chascuns. Ci n’a pas don lait ! »
Chascuns cuide ses compains l’ait.
Li clers maintenant s’en depart,
puis dist qu’il veut vir lor depart.
Esraument a pié descendi, 
si escouta et entendi 
comment li avugle disoient
et comment entr’eus devisoient. 
Li plus mestres des .iii. a dit : 
« Ne nous a or mie escondit
qui a nous cest besant dona. 
En .i. besant molt biau don a !
Savez, fet il, que nous ferons ?
Vers Compiegne retornerons.
Grant tens a ne fumes a aise. 
Or est bien droiz que chascuns s’aise !
Compiegne est de toz biens plentive. 
- Com ci a parole soutive ! 
chascuns des autres li respont. 
C’or eüssons passé le pont ! » 
Vers Compiegne sont retorné
ainsi comme il sont atorné.
Molt furent lié, baut et joiant ! 
Li clers les va adés sivant 
et dist que adés les siurra 
desi adont que il savra
lor fin. Dedenz la vile entrerent, 
si oïrent et escouterent 
c’on crioit par mi le chastel :
« Ci a bon vin fres et novel,
ça d’Auçoirre, ça de Soissons, 
pain et char et vin et poissons ! 
Ceenz fet bon despendre argent ! 
Ostel i a a toute gent ! 
Ceenz fet molt bon herbregier ! » 
Cele part vont tout sanz dangier
si s’en entrent en la meson. 
Le borgois ont mis a reson :
« Entendez ça a nous ! font il. 
Ne nous tenez mie por vil
se nous sommes si povrement.
Estre volons priveement.
Miex vous paierons que plus cointe,
ce li ont dit, et li acointe, 
quar nous volons assez avoir ! »
L’ostes pensse qu’il dient voir. 
Si fete gent ont deniers granz ! 
D’aus aaisier fu molt engranz ;
en la haute loge les maine.
« Seignor, fet il, une semaine 
porriez ci estre bien et bel ! 
En la vile n’a bon morsel 
que vous n’aiez se vous volez !
- Sire, font il, or tost alez, 
si nous fetes assez venir ! 
- Or m’en lessiez dont couvenir ! »
fet li borgois, puis si s’en torne.
De .v. mes pleniers lor atorne,
pain et char, pastez et chapons,
et vins, mes que ce fu des bons, 
puis si lor fist lasus trametre
et fist du charbon el feu metre.
Assis se sont a haute table. 
Li vallés au clerc en l’estable
tret ses chevaus. L’ostel a pris. 
Li clers qui molt ert bien apris 
et bien vestuz et cointement 
avoec l’oste molt hautement 
sist au mengier la matinee
et puis au souper la vespree, 
et li avugle du solier
furent servi com chevalier.
Chascuns grant paticle menoit,
l’uns a l’autre le vin donoit.
« Tien, je t’en doing ! Aprés m’en done ! 
Cis crut sor une vingne bone ! » 
Ne cuidiez pas qu’il lor anuit ! 
Ainsi jusqu’a la mie nuit
furent en solaz sanz dangier.
Li lit sont fet, si vont couchier
jusqu’au demain qu’il fu bele eure, 
et li clers tout adés demeure
por ce qu’il veut savoir lor fin. 
Et l’ostes fu levez matin
et son vallet, puis si conterent
combien char et poisson cousterent.
Dist li vallés : « En verité,
li pains, li vins et li pasté
ont bien cousté plus de .x. saus, 
tant ont il bien eü entre aus !
Li clers en a .v. saus par lui.
- De lui ne puis avoir anui.
Va lasus, si me fai paier ! » 
Et li vallés sanz delaier
vint aus avugles, si lor dist
que chascuns errant se vestist.
Ses sires veut estre paiez. 
Font il : « Or ne vous esmaiez
quar molt tres bien li paierons.
Savez, font il, que nous devons ?
- Oïl, dist il, .x. saus devez.
- Bien le vaut ! » Chascuns s’est levez,
tuit troi sont aval descendu. 
Li clers a tout ce entendu
qui se chauçoit devant son lit. 
Li troi avugle a l’oste ont dit :
« Sire, nous avons .i. besant.
Je croi qu’il est molt bien pesant. 
Quar nous en rendez le sorplus 
ainçois que du vostre aions plus !
- Volentiers ! » li ostes respont. 
Fet li uns : « Quar li baille dont !
- Liquels l’a ? - Bé, je n’en ai mie !
- Dont l’a Robers Barbeflorie.
- Non ai, mes vous l’avez, bien sai !
- Par le cuer bieu, mie n’en ai ! 
- Liquels l’a dont ? - Tu l’as ! - Mes tu !
- Fetes ou vous serez batu, 
dist li ostes, seignor truant, 
et mis en longaingne puant 
ainçois que vous partez de ci ! »
Il li crient : « Por Dieu, merci !
Sire, molt bien vous paierons ! »
Dont recommence lor tençons.
« Robert, fet l’uns, quar li donez
le besant ! Devant nous menez. 
Vous le reçustes premerains ! 
- Mes vous qui venez daarrains
li bailliez, quar je n’en ai point !
- Or sui je bien venuz a point,
fet li ostes, quant on me truffe ! »
L’un va doner une grant buffe,
puis fet aporter .ii. lingnas.
Li clers qui fu a biau harnas,
qui le conte forment amoit,
de ris en aise se pasmoit.
Quant il vit le ledengement,
a l’oste vint isnelement,
se li demande qu’il avoit,
quel chose ces genz demandoit. 
Fet l’ostes : « Du mien ont eü
.x. saus c’ont mengié et beü, 
si ne m’en font fors escharnir ! 
Mes de ce les vueil bien garnir : 
chascuns avra de son cors honte !
- Ainçois le metez sor mon conte,
fet li clers. .XV. saus vous doi. 
Mal fet povre gent fere anoi ! » 
L’ostes respont : « Molt volentiers ! 
Vaillanz clers estes et entiers ! »
Li avugle s’en vont tout cuite. 
Or oiez comfete refuite 
li clers porpenssa maintenant !
On aloit la messe sonant.
A l’oste vint, si l’aresone :
« Ostes, fet il, vostre persone 
du moustier dont ne connissiez ? 
Ces .xv. saus bien li croiriez 
se por moi les vous voloit rendre ?
- De ce ne sui mie a aprendre,
fet li borgois, par saint Silvestre,
que je croiroie nostre prestre,
s’il voloit, plus de .xxx. livres ! 
- Dont dites j’en soie delivres
esraument com je revendrai.
Au moustier paier vous ferai. » 
L’ostes le commande esraument 
et li clers ainsi fetement 
dist son garçon qu’il atornast
son palefroi et qu’il troussast,
que tout soit prest quant il reviegne.
A l’oste a dit que il s’en viegne. 
Ambedui el moustier en vont ;
dedenz le chancel entré sont. 
Li clers qui les .xv. saus doit
a pris son oste par le doit,
si l’a fet delez lui assir, 
puis dist : « Je n’ai mie loisir
de demorer dusqu’aprés messe.
Avoir vous ferai vo promesse. 
Je l’irai dire qu’il vous pait 
.xv. saus trestout entresait
tantost que il avra chanté. 
- Fetes en vostre volenté ! »
fet li borgois qui bien le croit. 
Li prestres revestuz estoit
qui maintenant devoit chanter.
Li clers vint devant lui ester,
qui bien sot dire sa reson. 
Bien sambloit estre gentiz hom !
N’avoit pas la chiere reborse. 
.XII. deniers tret de sa borse ;
le prestre les met en la main.
« Sire, fet il, por saint Germain,
entendez ça .i. poi a mi.
Tuit li clerc doivent estre ami.
Por ce vieng je pres de l’autel. 
Je giuc anuit a .i. ostel
chiés a .i. borgois qui molt vaut.
Li douz Jhesucriz le consaut, 
quar preudom est et sanz boisdie ! 
Mes une cruel maladie 
li prist ersoir dedenz sa teste 
entrues que nous demeniens feste
si qu’il fu trestoz marvoiez.
Dieu merci, or est ravoiez,
mes encore li deut li chiez, 
si vous pri que vous li lisiez 
aprés chanter une evangille
desus son chief. - Et par saint Gille,
fet li prestres, je li lirai ! » 
Au borgois dist : « Je le ferai
tantost com j’avrai messe dite. 
- Dont en claime je le clerc cuite !
fet li borgois. Miex ne demant.
- Sire prestre, a Dieu vous commant !
fet li clers. - A Dieu, biaus douz mestre ! »
Li prestres a l’autel va estre. 
Hautement grant messe commence.
Par .i. jor fu de dïemenche.
Au moustier vindrent molt de genz. 
Li clers qui fu et biaus et genz
vint a son oste congié prendre, 
et li borgois sanz plus atendre
dusqu’a son ostel le convoie.
Li clers monte, si va sa voie, 
et li borgois tantost aprés
vint au moustier. Molt fu engrés 
de ses .xv. saus recevoir ! 
Avoir les cuide tout por voir ! 
Enz el chancel tant atendi 
que li prestres se desvesti
et que la messe fu chantee, 
et li prestres sanz demoree
a pris le livre et puis l’estole,
si a huchié : « Sire Nichole, 
venez avant ! Agenoilliez ! » 
De ces paroles n’est pas liez
li borgois, ainz li respondi :
« Je ne ving mie por ce ci, 
mes mes .xv. saus me paiez ! 
- Voirement est il marvoiez !
dist li prestres. Nomini Dame, 
aidiez a cest preudomme a l’ame !
Je sai de voir qu’il est dervez.
- Oez, dist li borgois, oez 
com cis prestres or m’escharnist ! 
Por poi que mes cuers du sens n’ist 
quant son livre m’a ci tramis !
- Je vous dirai, biaus douz amis,
fet li prestres, comment qu’il praingne ! 
Tout adés de Dieu vous soviegne !
Si ne poez avoir meschief. »
Le livre li mist sor le chief. 
L’evangille li voloit lire 
et li borgois commence a dire : 
« J’ai en meson besoingne a fere ! 
Je n’ai cure de tel afere 
Mes paiez moi tost ma monnoie ! »
Au prestre durement anoie. 
Toz ses paroschïens apele ;
chascuns entor lui s’atropele, 
puis dist : « Cest homme me tenez ! 
Bien sai de voir qu’il est dervez !
- Non sui, fet il, par saint Cornille 
ne par la foi que doi ma fille ! 
Mes .xv. saus me paierez ! 
Ja ainsi ne me gaberez ! 
- Prenez le tost ! le prestre a dit. 
Li paroschien sanz contredit
le vont tantost molt fort prenant.
Les mains li vont trestuit tenant. 
Chascuns molt bel le reconforte
et li prestres le livre aporte,
se li a mis deseur son chief. 
L’evangille de chief en chief
li lut, l’estole entor le col, 
mes a tort le tenoit por fol ! 
Puis l’esproha d’eve benoite 
et li borgois forment covoite
qu’a son ostel fust revenuz.
Lessiez fu, ne fu plus tenuz.
Li prestres de sa main le saine, 
puis dist : « Esté avez en paine ! »
Et li borgois s’est toz cois teus. 
Corouciez est et molt honteus
de ce qu’il fu si atrapez. 
Liez fu quant il fu eschapez !
A son ostel en vint tout droit. 
Cortebarbe dist orendroit
c’on fet a tort maint homme honte.
Atant definerai mon conte. 

Explicit des .iii. avugles de Compiengne 
