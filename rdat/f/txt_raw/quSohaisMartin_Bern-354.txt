Un vilain ot en Normandie 
don ne lairé qe ne vos die
.i. fablel merveillex et cointe. 
Tot jorz ot li vilains acointe 
saint Martin et tot jorz nomoit
a tote l’uevre q’il faisoit. 
Ja ne fust ne dolanz ne liez
que saint Martins n’alast premiers.
Tot jorz nomoit il saint Martin. 
Li vilains aloit un matin
en son labor si con il siaut. 
Saint Martin oblier ne viaut :
« Saint Martin, dist il, hez avant ! »
Lors li vint saint Martins devant.
« Vilains, dist il, tu m’as molt chier. 
Ja ne voras rien conmancier 
que toz jorz au conmancemant
ne me nomes premieremant.
Je t’an randrai ja ta deserte. 
Laisse ton travail et ta herce 
et si soies joianz et gaiz !
Je te donrai .iiii. sohaiz. 
Ja ne t’estuet mais traveillier 
ne matin lever ne veillier. 
Or t’an reva tot lieemant !
Je te di bien veraiemant, 
ce que tu ja sohaideras
par .iiii. foiz que tu l’avras. 
Garde toi bien au sohaidier !
Tu n’i avras nul recovrier. » 
Li vilains l’an a encliné,
arriere s’an est retorné.
A son ostel s’an vient tot liez. 
Il li sera mal araisniez !
Sa fame, qui chauçoit les braies,
li a dit : « Vilains, mal jor aies ! 
As tu ja si tost laissié ovre 
por lo tans qui un po se covre ? 
Il n’ert disners jusqu’a .v. lives ! 
Est ce por engraissier les gifes ? 
Vos avez por noiant forraje !
Onques n’anmastes laborraje. 
N’ovrez pas volantiers a feste ; 
tost avez la jornee faite ! 
Vos iestes fox com une beste !
- Tais, bele suer, ne te deshaite,
dit li vilains, que riches somes 
et desormais charront les somes
et lo travail, gel te devin !
Huimain encontrai saint Martin.
.IIII. sohaiz me dona ore. 
N’an fu nul soaidié encore
devant q’aüsse a toi parlé.
Suer, ce que m’avras loé
demanderai isnelemant,
certes, richece, or et argent. »
Qant cele l’ot, cort, si acole. 
Molt s’umelie par parole :
« Mes amis, me dites vos voir ?
- Oïl, ma bele suer, por voir ! 
- Ahi, fait elẹ, biax dolz amis, 
je ai en vos tot mon cuer mis !
Or vos demant, se il vos plaist,
que vos me doingniez un sohait.
Vostre soient li autre .iii., 
et vos seroiz molt bien de moi !
- Taisiez, fait il, ma bele suer, 
je ne lo feroie a nul fuer ! 
Fames ont molt foles pansees : 
tost demanderïez fusees
de chanve o de laine o de lin. 
Bien me manbre de saint Martin 
qui dist que tres bien me gardasse 
et que tel chose demandasse
qui nos poïst avoir mestier. 
Je les voldrai toz sohaidier
car cesachiez que je crainbroie,
se lo sohait vos otroioie, 
que tel chose ne deïssiez
que vos de moi ne joïssiez.
Je ne conois pas vostre cuer. 
Se disïez que je fusse or
une chievre o une jumant, 
gel seroie tot auramant !
Por ce redot je vostre otroi, 
o soit fait il a boene foi ! 
- Je vos afi de mes .ii. mains
que vos seroiz toz jorz vilains.
Ja por moi n’avroiz autre forme forme. 
Ja vos aim je plus que nul home !
- Bele suer, fait il, or l’aiez !
Por Deu, tel chose sohaidiez 
ou je et vos aiomes preu !
- Je di, fait ele, de par Deu, 
que tot soiez chargiez de viz !
Ne remaignë oil ne enviz,
ne teste ne braz ne costé, 
qui ne soient de viz planté
et si ait chascuns viz sa coille,
si ne soient baien ne doille. 
Toz jorz soient li vit tandu : 
si sanbleroiz vilain cornu !
Et sitost com ele l’ot dit,
si saillent do vilain li vit. 
Li vit li saillent par lo nes
et par la boche de delez. 
Or poez oïr grant mervoilles !
Li vit li saillent des oroilles,
darrierë, aval et amont,
et par devant en mi lo front. 
Tot contreval desi q’as piez
fu li vilains de viz chargiez.
Li vilains fu de viz cornuz, 
de totes parz molt bien vestuz ! 
Sor lui avoit maint vit carré
et grant et grox et rebolé,
maint noir, maint blanc et maint vermoil. 
Bien poïst en giter en l’oil 
une feve tot de plain vol
n’arestast, si venist au fol 
de la coille qui desoz pant ! 
Molt ot ci bon sohaidemant !
Maint vit i ot et lonc et grox. 
Sor lo vilain n’ot si dur os
don vit ne saillent merveillox. 
Li vit li saillent des genoz !
Qant li vilains se vit si fait,
« Suer, fait il, ci a molt mal plait ! 
Por qoi m’as tu si conreé ? 
Assez m’amasse miauz tué 
que sor moi fussient tant de vit ! 
Onques mais nus hom tant ne vit ! 
- Sanpres iert mox con .i. boiax ! 
Mais or sui riches de viz biax 
et si i avroiz autre preu 
que ja mais n’iroiz en cel leu 
o vos doigniez point de paaje !
J’ai esté au sohaidier sage, 
si n’en devez pas estre irox : 
marveillose beste a en vos ! » 
Dit li vilains : « Ce poise moi !
Or sohaiderai, par ma foi !
Je resohait, fait li bons hons, 
que tut raies autretant cons
conme je ai de viz sor moi. 
Autretant cons raies sor toi ! »
Lors fu la fame bien connue.
Ele ot un con en la veüe, 
.iiii. en ot el front coste a coste, 
et con devant et con encoste
et con devant et con darriere,
si ot con de mainte meniere,
con droit, con tort et con chenu 
et con sanz poil et con velu 
et con jöene et con bien fait 
et con pucel et con retrait 
et con parfont et con a croce
et con bellonc et con sanz boce.
Con ot au chief, con ot as piez.
Adonc fu li vilains molt liez.
« Sire, fait ele, q’as tu fait ? 
Por que m’as doné tel sohait ? 
Por coi m’as tu ensi navree ? 
Ja mais jor ne serai senee !
- Jel te dirai ! fait li bons hons. 
Or sui je riches de bons cons
si com tu ies riches de viz. 
Or est li jeus adroit a droit partiz 
car or a chascuns viz sa borse ! » 
Cele fu iriee et reborse 
et dit : « Male avanture aiez !
- Suer, fait il, ne vos esmaiez 
que ja mais n’anteroiz en rue 
que ne soiez bien coneüe !
- Sire, fait ele, or n’i a plus. 
Or avon .ii. sohaiz perduz ! 
Soaidiez que plus viz n’aiez 
ne je cons et si lo laissiez : 
.i. en avron de remenant
don riche seron et menant. » 
Et li prodom sohaide et dit
q’ele n’ait con ne il n’ait vit. 
Lors fu la jantis dame iriee
con de son con ne trova mie,
et li prodom, qant il revit
qu’il n’avoit mie de son vit,
refu de l’autre part iriez.
« Sire, fait ele, sohaidiez 
- lo cart soait encor avon -
que vos aiez vit et je com,
puis si seron conme devant, 
si n’i avron perdu noiant ! »
Et li prodom resohaida. 
Si n’i perdi ne gaaigna
car ses viz li est revenuz,
mais ses soaiz a il perduz. 
Molt duremant s’an repantoit
de ce que sa fame creoit. 
Qui plus croit sa fame que lui 
sovant en a au cuer anui ! 

