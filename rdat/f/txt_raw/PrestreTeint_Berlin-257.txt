l est bien droiz que je retraie,
puis que nus hons ne m’en deloie, 
d’une aventure que je sai 
qu’avint en l’entree de mai 
a Orliens la bone cité
ou j’ai par meinte foiz esté. 
L’aventure est et bone et bele 
et la rime fresche et novele, 
si com je la fis l’autre jour
a Orliens ou fui a sejour. 
Tant i sejornai et tant fui 
que mon mantel menjai et bui 
et une cote et .i. sercot ! 
Molt i paié bien mon escot ! 
Ne m’en doit riens demander l’oste
qui volentiers nos gens acoste.
A l’entrer lor fet bele chiere,
a l’essir est d’autre maniere.
Bien set conter quant qu’il i met, 
neïs le sel qu’el pot remet !
Les auz, le verjus et la leigne,
ne let rien qu’a conter remaigne. 
Einsi son escot rien ne couste ! 
Ne veil pas jusqu’a Pentecouste 
chés tel oste mon ostel prendre ! 
Sovent me feroit mes dras vendre ! 
Tel ostel a maufez conmant
que jamés jor n’i enterrai,
que moi n’en chaut. Or vos diroi
de cele aventure d’ouen,
devant la feste seint Johan,
qu’avint en la cité d’Orliens, 
chés .i. bourjois qui molt grant biens
fesoit .i. prestre son voisin. 
Li borgeis n’eüst ja bon vin 
ne bon mengier dont il menjast
que au prestre n’en envoiast, 
mes li prestre molt poi prisoit
quant que le borjois li fesoit. 
Miex vosist gesir o sa fame 
qui molt estoit cortoise dame
et fresche et avenant et bele. 
Le prestre chascun jor l’apele ;
de s’amour forment la requiert. 
La bone dame dist ja n’iert
qu’ele face a son mari tort,
s’el en devoit prendre la mort,
ne vilanie ne hontage, 
et de ce a el cors grant rage
que le prestre l’en a tant dit.
Molt le ledenge et le maudit. 
Fors l’a geté de sa meson 
et si fort le fiert d’un tison
que pou s’en faut qu’el ne l’esfondre. 
Li prestres o tote sa honte
s’en vet fuiant a son ostel.
Molt se porpense d’un et d’el, 
par quel enging, par quel maniere,
ou par avoir ou par proiere, 
il porroit son deduit avoir
de ce dont ele fet doloir.
Ne por ce que l’avoit batu,
tot ce ne prisë .i. festu,
que la dame el chief le feri. 
Molt a de ce le cuer mari
que de s’amour l’a refusé.
En li a mis tot son pensé. 
Devant son uis s’ala seoir 
savoir se il poïst veoir 
ne vieille fame ne meschine
cui peüst dire sa covine,
qui de ce li peüt edier. 
Devant le feu vit son andier
si l’a rué a la paroi. 
Molt est le prestre en grant esfroi
car nul ne set ce que il pense.
Son corbeillon a pris par l’anse,
entre ses piez l’a depecié. 
Onc mes .i. jor si corocié 
ne vit nus hom celi provoire !
Perdu a tote sa memoire, 
sa sapïence et son savoir 
quant il ne puet icele avoir
qui li montre son grant orgeil. 
Lors vet seoir desus le sueil
et regardë aval la rue,
si a dame Hersent veüe,
la marrugliere del mostier,
qui molt savoit de tel mestier. 
Il n’a el mont prestre ne moigne
ne bon reclus ne bon chanoine,
se tant feïst qu’a li parlast,
que de s’angoise nel getast.
Quant li prestres la vit venir, 
a grant peine se pot tenir
que il ne l’apelast a soi.
Lors l’a contenciee a son doi.
Dame Hersent dont est venue.
Li prestres de loins la salue,
puis dit : « Dont venez vos, conmere ?
- Sire, d’aval ceste chariere
o ma quoloigne vois filant. » 
Li prestre dit : « J’ai grant talant
c’un poi peüse a vos parler. »
Lors si la prist a acoler,
mes il gardë aval la voie. 
Grant paour a que l’en nel voie !
En sa meson s’en sunt entré.
Or a bien le prestre encontré,
quant celë a qui tant est sage,
a cui puet dire son corage.
Lors s’en entrerent en sa chanbre. 
Idont  li prestre li demande  
tot son anui et son contrere
de ce dont ne puet a chief trere. 
Atant la vieille li fïance 
que ja mar en ara doutance
qu’ele li aidera sanz faille.
Prent tost le prestre, si li baille
.x. sous qu’il out en s’aumosniere. 
Lors se lieve la pautonniere
qui des deniers ot plein le poing, 
si li a dit : « A grant besoing 
doit l’en bien s’ amie connoistre son ami aidier  ! » 
Si s’an departi sans targier 
e li a congié demandé,
et i la conmanda a Dé.
Molt le prie de sa besoigne.
La vieille gueres ne s’esloigne, 
quant ele vint chés la bourjoise
qui molt estoit preuz et courtoise.
Quant la dame venir la voit,
salué l’a, qu’el ne savoit
que el sa honte venist querre.
Ne la lessa seïr a terre,
en .i. lit l’asist jouste li.
A la vieille molt enbeli. 
Ele ne queroit autre chose 
si li a dit a la parclose :
« Dame, a vos m’estuet conseillier 
si ne vos devez merveillier
por quoi je sui a vos venue. 
Li miexdres vos salue
qui soit en tote la cité. 
Ce sachiez vos de verité ! 
- Et qui est ce ? - Sire Gerbaus
qui est por vos et liez et baus.
Par moi vos mande drüerie.
Prie vos que soiez s’amie. » 
Quant la dame ot tot escouté
ce que Hersent li ot conté, 
lors li a dit une parole :
« Dame Hersent, de vostre escole
ne veu ge mië encore estre. 
Ja de ce ne seroiz mon mestre
que je por vos face hontage.
Se l’en nel tenist a hontage, 
je vos donasse de mon poing 
ou de ma paume ou d’un baston !
- Dame, ce ne seroit pas bon ! 
Il n’a bourjoise en tot Orliens
qui par moi son ami ne face. » 
Lors li done delés la face
la bourjoise .ii. molt grans cous, 
et dit : « Dahez eit vostre cous 
quant vos ceanz venistes hui !
Por poi que ne vos faz anui, 
qui que le deüst amender ! » 
Hersent sans congié demander
est de la meson fors issue.
De honte palist et tresue.
Clamer s’en vet a son proverre.
Dite li a tote la voire,
conme la dame l’a menee,
et quant Hersent se fu clamee,
le prestre ne fu mie a ese. 
A Hersent dit qu’ele se tese 
que bien la cuidera vengier
et sans ferir et sanz touchier. 
Lors li afie et dit et jure 
que por iceste bateüre
la dame esconmenïera. 
Ja autrement n’en partira !
Atant a Hersent congié pris. 
Le prestrë est de rage espris 
si s’en vet tot droit a l’eglise
conme por fere son servise. 
L’esquele prent parmi la corde 
et aprés l’autre s’i acorde 
et puis les sonnë une et une
tant que le pueplë i aüne.
Quant venu sunt li parochien,
et cil de pres et cil de loing, 
sire Picon l’ententureis
et sa fame vint de detrés.
Quant li prestre les a veüz, 
de meintenant est conmeüz 
si lor a dit voiant la gent :
« Certes, moi n’est ne beau ne gent 
que vos entrez en cest moustier
tant com je face mon mestier. 
Esconmenïez devés estre !
- Dites moi dont por quoi, dant prestre !
Dites le moi, savoir le veil.
- Vostre fame fist grant orgeil, 
qui bati ier ma marregliere,
Entre li et sa chanberiere.
Clamee s’en est orendroit. 
Se vos volez fere le droit 
de la hontë et du tort fet
que vostre fame li a fet,
ele le prendra volentiers. 
- Or chantez dont endementiers 
car il vos sera amendez
le forfet que vos demandez. »
Quant ot le prestre la promesse,
inelement chante sa messe,
ne fist pas longue demoree. 
Puis la bourjoise a apelee
et la marregliere ensement,
si en a fet l’acordement.
Chascun s’en vet a sa meson. 
Chascuns’ envet a sa meson 
Dant Picons enquiert l’acheson
a sa fame qu’ele li die,
et sanz mençonge et sans boisdie,
por que la clamour a esté.
Savoir en veut la verité.
Cele respont : « Tost vos diré,
ja de riens ne vos mentiré,
por quoi a esté la clamours. »
Li prestre l’apeloit d’amours,
« si m’envoia sa pautonniere,
ce sachiez vos de grant maniere,
qui de folie me requist. 
Tiex soudees ele quist 
li rendi car bien li dui rendre ! » 
Dant Picon qui bien sot entendre 
que sa fame a reson et droit 
dist que molt forment li pesoit 
qu’el ne l’ot miex forment batue !
« Se li prestres plus vos argüe,
dites que vos ferez son bon,
mes largement vos doint du sien, 
et que il vos face savoir 
le jor que il voudra avoir
devos tote sa volenté. » 
Lors a la dame creanté 
qu’ele fera sanz contredit
tot ce que son mari li dit. 
Atant de sa meson depart 
et li prestre de l’autre part 
qui aloit chés sa marregliere
si l’encontra len la chariere.
Quant la vit, saluee l’a 
et tot enroment l’apela
de ce dont ill’avoit requise. 
La dame a dit : « Vostre servise
ferai tot, mes que miex m’en soit. » 
Le prestre qu’a el ne pensoit 
et qui por s’amour estoit ivres
li promet a doner .x. livres.
La dame respont : « C’est asez. 
- Car nos asemblon mein a mein ! 
- Ne puet estre jusqu’a demein
que mi sire ira a la feire,
et se vos ne me volez croire, 
bien i poez venir anuit !
- Diex, fet li prestre, ceste nuit 
quant vendra ? Qu’a venir demore ! 
Je ne quit ja voer cele ore 
que je vos tiegne entre mes braz !
Meinte foiz par nuit vos enbraz,
ce m’est avis, en mon dormant ! » 
La dame molt cortoisement
a du provoire pris congié. 
Li prestre dit : « Quant iré gié ?
- Sire, demein aprés la mese 
et si m’aportez ma pramese 
ou autrement n’i venez pas ! » 
De li se part inelepas
si est en sa meson entree,
et ses mariz l’a encontree,
si li demande dont el vient.
« Sire, fet el, ne vos sovient 
de sire Gerbaut le proverre ?
Dite m’a tote son afere,
conme son afere a enpris.
Se vos volez, demein iert pris 
dant Gerbaut le prestre çaiens ! » 
De ces moz fu Picons joianz
quant set que li prestres vendra.
« Dame, fet il, il convendra,
se bien le volez enginier, 
fetes .i. baing por li baignier
et .i. bon mengier atorner, 
et je lors m’irai destorner
la defors parmi cel vergier. 
Quant je savrai que le mengier
sera bien et bel atornez, 
je vendré autresi laienz
com de ce se rien n’en savoie, 
et vos l’amenez tote voie
et en la cuve entrer inel. »
Atant fenirent lor consoil. 
Einsi fu l’uevre conpassee
et quant cele nuit fu passee,
sire Picons s’est destornez. 
Touz ses serjanz a apelez
si les a touz menez o soi.
Onc ne lor vot dire por quoi. 
Le prestre qui est angoisous 
et de la dame corajous
ne fu pereceus ne laniers. 
.X. livres prist de ses deniers
que il avoit des ier nonbrez, 
si ne fu pas si enconbrez
qu’i ne preïst une oue crase. 
Tot meintenant la voie pase
si s’en entre chés la bourjoise.
A la dame gueres n’en poise.
Les deniers prent a bele chiere, 
puis a dit a sa chanberiere :
« Va, fet ele, si clo la porte
et si pren l’oe que il porte. » 
La chanberiere meintenant
a fet tot son conmandemant.
La porte ferme, l’oe a prise
que li prestres avoit ocise.
Plumee l’a et enhastee, 
et la dame s’est molt hastee
du baing chaufer et du feu fere. 
Et li prestres ne tarja gueres :
deschauciez s’est et despoilliez.
El baing qui fu apareilliez,
voiant la dame, s’en saut nu. 
Atant est dant Picons venu
a sa porte qui fermee iere, 
puis apela sa chanberiere
si haut que tuit l’ont entendu. 
La chanberiere a respondu :
« Sire, je vois ! » Et endementre 
le prestre saut du baing et entre 
en autre cuve qui fu pleine 
de teint de brasil et de greine
ou la dame le fist saillir.
Bien sera teint, n’i puet faillir, 
enceis qu’il ise de la cuve ! 
Or est li prestres en estuve
que la dame l’a bien covert.
La chanberiere a l’us overt. 
A son seignor dit : « Bien veigniez ! 
Vos n’este gueres enginiez
se vos estes ça retornez. 
Le mengier est bien apretez 
s’il fust qui la sause feïst. » 
De ce dant Picons s’esjoïst
qu’i est venuz a sa bone eure.
Le mortier prent, plus n’i demeure,
la sausse aparreille et atourne.
Et la dame plus n’i demore,
sus la table la nape a mise. 
La danzele qui entremise 
si ot de la feste grant joie
dist au seignor que lev cele oie,
qu’i la depiest, que tote est quite.
Cil la depiece sanz grant luite.
Tuit se sunt asis au mengier. 
Dant Picons qui se volt vengier
de son proverre li sovient.
« Alon garder ou est le teint, 
se mon crucefiz est bien teint 
que l’en le m’a hui demandé !
Alon le trere, de par Dé !
Dansele, fetes cler le feu
si le metron en plus haut leu. »
Quant la parolle entent li prestre, 
dedenz le teint plunge sa teste
por ce que ne fust conneü.
Atant Picon s’est esmeü.
Vers sa cuve s’en est alez, 
sa fame et ses serjanz delez
qui le covercle sus leverent. 
Le prestre estendu i troverent 
en tel maniere com s’il fust 
ouvré en pierrë ou en fust
par piez, par cuises et par braz. 
Lors le pranent de totes pars ;
sus le lievent plus d’une toise.
« Diex, fet dant Picons, com il poise ! 
Ne vi crucefiz tant pesant ! »
Se le prestre parler osast,
i li deïst une parolle, 
mes il tant a close la bouche
qu’il n’en ist ne son ni aleine.
Fors l’en ont tret a molt grant peine. 
Or oiez ja grant aventure ! 
Il est si pris en la teinture 
qu’il est plus teint et plus vermeil 
qu’au matinet n’est le soleil
au jor quant il doit plus roier.
Onc nel semondrent de mengier,
einz l’asitrent les le foier.
Apoié l’ont, ce n’est pas fable,
puis revont söer a la table, 
si se rasitrent au mengier
et reconmencent a mengier.
Li prestre fu et gros et cras.
Le chief tenoit .i. poi en bas.
N’ot vestu chemise ne braie. 
Le cler feu qui vers son dos raie
li fet son baudoïn drecier. 
Or n’ot en li que corecier ! 
La dame o .i. cil le regarde
et dant Picons s’en est pris garde.
Sa mesnee vot fere rire. 
A sa fame conmence a dire :
« Dame, fet il, je vos afi 
que mes tel crucefiz ne vi 
qui eüst ne coille ne vit ! 
Ne je ne autre mes nel vit ! » 
La dame dit : « Vos dites voir ! 
Cil n’ot mie trop grant savoir 
qui le tailla en tel manière ! 
Je cuit qu’il est crevez derriere ! 
I l’a plus granz que vusn’avez
et plus gros, que bien le savez ! » 
Lors a dans Picons apelee 
sa danzele qui fu senee :
« Va, fet il, detrés cele porte, 
ma trenchant coignïe m’aporte 
si li couperé cele coille
et cel vit qui trop bas pendoille. » 
La danzele qui bien sot l’uevre
vint a la porte. Tote l’uevre.
Quant ele queroit la coignie, 
li prestre a la coille enpoignie
et vet fuiant aval la rue,
et dant Picons aprés li hue.
Sailli s’en est en son ostel. 
Dant Picons ne demandoit el
mes que du prestre fust vengié. 
Or est de li bien estrangié ! 

Explicit 
