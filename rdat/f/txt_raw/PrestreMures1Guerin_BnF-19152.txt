Du provoire qui menga les meures 
Qui qu’an ait ire ne despit, 
sanz terme pranre ne respit
vos dirai d’un provoire .i. conte,
si com Guerins le nos raconte,
qui au marchié voloit aler.
Sa jument a fait ensseler,
qui granz estoit et bien peüe.
.II. anz l’ot li prestres tenue. 
N’avoit gaires ne soi ne fain ;
assez avoit aveine et fain.
Li prestre son chemin atorne.
Ne fait que monter, si s’en torne
vers le marchié sor la jument,
se l’estoire ne nos en ment. 
Por icele saison me mambre :
bien sai que ce fu en setembre,
qu’il estoit grant plenté de meures.
Li prestre vait disant ses eures,
ses matines et ses vegiles,
mais a l’entree de la vile,
plus loing que ne giete une fonde,
avoit une rue parfonde. 
En .i. buisson avoit gardé :
des meures i vit grant plenté,
grosses et noires et meüres, 
et li prestres tot a droiture
dist que se Jhesus li aïst, 
si beles meures mais ne vit !
Grant fain en ot, si ot talent.
La jument fait aler plus lent,
si s’arrestut tot a estal, 
mais une chose li fist mal
que les espines li nuisirent,
et les meures, qui si halt furent 
- les plus beles el front devant -
qu’avenir n’i pot en seant.
Adonc est li prestres dreciez.
Sor la sele monte a .ii. piez,
sor le buisson s’abaisse et cline, 
puis menjue de grant ravine
des plus beles qu’il i eslut.
Ainz la jument ne se remut. 
Et quant il oit mengié assez
tant que il en fu toz lassez,
vers terre garde et ne se mut, 
et vit la jument qui s’estut
vers le roschoi trestote qoie,
s’en ot li prestres molt grant joie,
qui a .ii. piez est sus montez.
« Diex, fait il, qui or diroit ‘ Hez ’ ! »
Il le pensa et dit ensanble,
et la jument de poor tranble. 
.I. saut a fait tot a bandon 
et li prestres chiet el buisson
en tel maniere entre les ronces,
qui d’argent li donast .c. onces,
n’alast arriere ne avant, 
et la jument s’en vait fuiant !
Chiés le provoire est revenue.
Quant li serjant l’ont conneüe,
chascun se maudit et se pblasme,
et la feme au prestre se paume,
qu’ele quide que il soit morz. 
Ci fu molt granz li desconforz !

Corant s’en vont vers le marchié. 
Tant ont alé et tant marchié 
el buisson vienent trestot droit
ou le prestre en malaise estoit,
et quant il les ot dementer, 
commença lor a escrier :
« Diva, diva ! Ou alez vos ?
Ge sui ici molt doulerox,
pensis, dolenz, molt esmaiez, 
quar trop sui malmis et bleciez
et poinz de ronces et d’espines, 
don j’ai sanglentes les eschines ! » 
Li serjant li ont demandé :
« Sire, qui vos a la monté ?
- Pechié, fait il, m’i embati !
Hui matin quant ge vig par ci,
que j’aloie disant mes ores,
si me prist molt grant fain de mores, 
que por rien nule avant n’alasse 
devant que assez en mengasse, 
si m’en est ainsi avenu
que li buissons m’a retenu.
Quar m’aidiez tant que fors en soie,
quar autre chose ne querroie, 
mais que ge fusse a garison 
et a repos en ma maison ! » 
Por cest flabel poez savoir 
que cil ne fait mie savoir 
qui tot son pensé dit et conte 
quar maint domaige en vient et honte
a mainte gent, ce est la voire,
ainsi com il fist au provoire. 

Exlplicit du provoire qui menga les mures 
