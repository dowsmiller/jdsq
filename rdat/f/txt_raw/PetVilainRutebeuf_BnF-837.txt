¶ Le pet au villain 
En paradis l’esperitable
ont grant part la gent charitable, 
mes cil qu’en aus n’ont charité
ne sens, ne bien, ne verité, 
si ont failli a cele joie
ne ne cuit que ja nus en joie,
s’il n’a en lui pitié humaine. 
Ce di je por la gent vilaine
c’onques n’amerent clerc ne prestre, 
si ne cuit pas que Diex lor preste
en paradis ne leu ne place. 
Onques a Jhesu Crist ne place 
que vilainz ait herbregerie 
avoec le filz sainte Marie 
quar il n’est reson ne droiture ! 
Ce trovons nous en Escripture 
paradis ne pueent avoir
por deniers ne por autre avoir,
et a enfer ront il failli,
dont li maufé sont mal bailli, 
si orrez par quel mesprison
il perdirent cele prison.

adis fu uns vilains enfers. 
Appareilliez estoit enfers
por l’ame au vilain recevoir, 
ice vous di je bien de voir ! 
Uns deables i ert venuz
par qui li droiz ert maintenuz.
Maintenant que leenz descent, 
.i. sac de cuir au cul li pent 
quar li maufez cuide sanz faille
que l’ame par le cul s’en aille, 
mes li vilains por garison 
avoit ce soir prise poison : 
tant ot mengié bon buef as aus 
et du cras humé qui fu chaus
que la pance n’estoit pas mole,
ainz li tent com corde a citole. 
N’a mes doute qu’il soit periz !
S’or puet poirre, si est gariz !
A cest enfort forment s’esforce, 
a cest esfort met il sa force !
Tant s’esforce, tant s’esvertue,
tant se torne, tant se remue,
c’uns pes en saut qui se desroie,
li sas emplit, et cil le loie, 
quar li maufez por penitance
li ot aus piez foulé la pance, 
et l’en dit bien en reprovier 
que trop estraindre fet chiier !

Tant ala cil qu’il vint a porte
atout le pet qu’el sac enporte.
En enfer gete sac et tout,
et li pes en sailli a bout. 
Estes vous chascun des maufez
mautalentiz et eschaufez,
et maudient ame a vilain. 
Chapitre tindrent lendemain 
et s’acordent a cel acort 
que jamés nus ame n’aport
qui de vilain sera issue. 
Ne puet estre qu’ele ne pue ! 
A ce s’acorderent jadis 
qu’en enfer ne en paradis
ne puet vilains entrer, sanz doute.
Oï avez la reson toute. 
Rutebues ne set entremetre
ou l’en puisse ame a vilain metre,
qu’ele a failli a ces .ii. raignes. 
Or voist chanter avoec les raines
que c’est li mieudres qu’il i voie, 
ou el tiegne droite la voie 
por sa penitance alegier
en la terre au pere Audegier, 
c’est en la terre de Cocuce 
ou Audegiers chie en s’aumuce ! 

Explicit le pet au vilain 
