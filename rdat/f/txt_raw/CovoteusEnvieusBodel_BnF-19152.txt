Du couvoitox 
Seignor, aprés le fabloier 
me vueil a voir dire apoier 
quar qui ne sait dire que fables 
n’est mie conterres regnables
por a haute cort a servir,
s’il ne sait voir dire ou mentir, 
mais cil qui du mestier est fers 
doit biemn par droit entre .ii. vers
conter de la tierce meüre, 
que ce fu veritez seüre 
que dui conpaignon a .i. tans
furent, bien a passé .c. ans,
qui menoient mauvaise vie, 
que li uns ert si pleins d’envie
que nul plus de lui a devise, 
l’autre si plain de covoitise
que riens ne li pooit soufire. 
Cil ert ainsi malvais ou pire 
que Covoitise si est tiex
qu’ele fait maint home honteus. 
Covoitise preste a usures 
et fait recouper les mesures
por covoitier d’avoir plus aise. 
Envie si est plus malvaise
qu’ele va tot le mont coitant. 
Entre envïeus et covoitant
chevalchoient .i. jor ensanble,
s’aconsivirent, ce me sanble,
saint Martin en une champaigne. 
Poi ot esté en lor conpaigne 
quant il les ot espermentez 
de lor mauvaises volentez
qui es cuers lor erent plantees.
Lors truevent .ii. voiees hantees,
ses departoit une chapele. 
Saint Martin les homes apele 
qui menoient malvais mestier :
« Seignor, fait il, a cest mostier
tornerai mon chemin a destre,
et de moi vos doit il melz estre.
Ge sui saint Martin, le preudon.
Chacun de vos me ruist .i. don,
si avra lués que lui plaira, 
et li autres, qui se taira,
en avra maintenant .ii. tanz. » 
Lors se pensa li covoitanz
qu’il laira demander celui,
si en avraii. tanz de lui.
Molt goulousent double gaaig.
« Demande, fait il, beax conpaing,
seürement, que tu avras
quanque tu demander savras. 
Soies larges de sohaidier !
Se de sohaiz te saiz aidier, 
riches seras tote ta vie ! » 
Cil qui le cuer ot plain d’envie 
ne demandera pas son vueil 
qu’il morroit d’envie et de duel
se cil en avoit plus de lui. 
Ainsinc esturent anbedui
sanz demander une grant piece. 
« Qu’atens tu ? Qu’i ne t’en meschiece ?
fait cil qui avoit couvoitié. 
G’en avrai tote la moitié
plus de toi, n’en avrai garant ! 
Demande ou ge te batrai tant 
que mielz ne fu asnes a pont !
- Sire, li envïeus respont,
ge demanderai, ce sachiez,
ençois que vos mal me faciez,
mais se ge ruis argent n’avoir,
vos en vorroizii. tanz avoir.
Mais n’en avrez riens, se ge puis !
Saint Martin, dit il, ge vos ruis
que j’aie perdu .i. des elz, 
et mes conpainz en perde .ii. ! 
Si sera doublement grevez ! »
Tantost ot cil les elz crevez. 
Bien en fu tenuz li otroiz :
de .iiii. elz perdirent les .iii..
N’i conquistrent autre rien nule,
ainz fist l’un borgne, l’autre avugle
sains Martins, et par lor sozhaiz 
cil perdirent ! Maldahez ait
de moie part qui il en poise, 
qu’il furent de male despoise ! 

Explicit de covoteus et del envieus 
