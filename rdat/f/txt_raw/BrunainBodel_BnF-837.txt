De Brunain la vache au prestre 
D’un vilain cont et de sa fame, 
c’un jor de feste Nostre Dame
aloient ourer a l’yglise. 
Li prestres devant le servise
vint a son proisne sermoner, 
et dist qu’il fesoit bon doner
por Dieu, qui reson entendoit, 
que Diex au double li rendoit
celui qui le fesoit de cuer.
« Os, fet li vilains, bele suer,
que noz prestres a en couvent,
qui por Dieu done a escïent,
que Diex li fet mouteploier. 
Miex ne poons nous emploier
no vache, se bel te doit estre,
que por Dieu le donons le prestre. 
Ausi rent ele petit lait !
- Sire, je vueil bien que il l’ait,
fet la dame, par tel reson ! »
A tant s’en vienent en meson,
que ne firent plus longue fable.
Li vilains s’en entre en l’estable,
sa vache prent par le lïen,
presenter le vait au doien.
Li prestres ert sages et cointes.
« Biaus sire, fet il a mains jointes,
por l’amor Dieu Blerain vous doing. »
Le lïen li a mis el poing,
si jure que plus n’a d’avoir.
« Amis, or as tu fet savoir, 
fet li provoires dans Constans
qui a prendre bee toz tans.
Va t’en, bien as fet ton message. 
Quar fussent or tuit ausi sage 
mi paroiscien comme vous estes : 
s’averoie plenté de bestes ! »
Li vilains se part du provoire. 
Li prestres commanda en oirre 
c’on face por aprivoisier
Blerain avoec Brunain lier, 
la seue grant vache demaine.
Li clers en lor jardin la maine.
Lor vache trueve, ce me samble, 
an.ii. les acoupla ensamble ;
a tant s’en torne, si les lesse.
La vache le prestre s’abesse, 
por ce que voloit pasturer ;
mes Blere nel vout endurer, 
ainz sache le lïen si fors
du jardin la traïna fors.
Tant l’a menee par ostez,
par chanevieres et par prez, 
qu’ele est reperie a son estre
avoeques la vache le prestre,
qui molt a mener li grevoit.
Li vilains garde, si le voit :
molt en a grant joie en son cuer.
« Ha ! fet li vilains, bele suer,
voirement est Diex bon doublere, 
quar li et autre revient Blere !
Une grant vache amaine brune. 
Or en avons nous .ii. por une : 
petis sera nostre toitiaus ! » 
Par example dist cis fabliaus 
que fols est qui ne s’abandone :
cil a le bien cui Diex le done,
non cil qui le muce et enfuet. 
Nus hom mouteploier ne puet
sanz grant eür, c’est or del mains. 
Par grant eür ot li vilains 
.ii. vaches et li prestres nule : 
tels cuide avancier qui recule ! 

Explicit de Brunain la vache au prestre 
