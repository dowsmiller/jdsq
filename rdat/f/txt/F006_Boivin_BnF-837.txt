¶ De Boivin de Provins
Molt bons lechierres fu Boivins.
Porpenssa soi que a Prouvins
a la foire voudra aler
et si fera de lui parler.
Ainsi le fet com l’a empris.
Vestuz se fu d’un burel gris,
cote et sorcot et chape ensamble
qui tout fu d’un, si com moi samble,
et si ot coiffe de borras.
Ses sollers ne sont mie a las,
ainz sont de vache dur et fort.
Et cil qui molt de barat sot
“.i. mois et plus estoit remese
sa barbe qu’ele ne fu rese -
.i. aguillon prist en sa main
por ce que miex samblast vilain.
Une borse grant acheta.
.XII. deniers dedenz mis a
que il n’avoit ne plus ne mains,
et vint en la rue aus putains
tout droit devant l’ostel Mabile
qui plus savoit barat et guile
que fame nule qui i fust.
Iluec s’assist desus .i. fust
qui estoit delez sa meson.
Delez lui mist son aguillon,
.i. poi torna son dos vers l’uis.
Huimés orrez que il fist puis !
“Par foi, fet il, ce est la voire,
puis que je sui hors de la foire
et en bon leu et loing de gent,
deüsse bien de mon argent
tout seul par moi savoir la somme.
Ainsi le font tuit li sage homme.
J’oi de Rouget .xxxix. saus.
.XII. deniers en ot Giraus
qui mes .ii. bues m’aida a vendre.
A males forches puist il pendre
por ce qu’il retint mes deniers !
.XII. en retint li pautoniers
et se li ai je fet maint bien !
Or est ainsi, ce ne vaut rien.
Il me vendra mes bues requerre
quant il voudra arer sa terre
et il devra semer son orge.
Mal dehez ait toute ma gorge
s’il a jamés de moi nul preu !
Je li cuit molt bien metre en leu.
Honiz soit il et toute s’aire !
Or parlerai de mon afaire.
J’oi de Sorin .xix. saus.
De ceus ne fui je mie faus
quar mon compere dans Gantiers
ne m’en donast pas tant deniers
com j’ai eü de tout le mendre.
Por ce fet bon au marchié vendre !
Il vousist ja creance avoir !
Et j’ai assamblé mon avoir :
.xix. saus et .xxxix.
Itant furent vendu mi buef.
Diex ! C’or ne sai que tout ce monte !
S’i meïsse tout en .i. conte,
je ne le savroie sommer.
Qui me devroit tout assommer,
ne le savroie je des mois
se n’avoie feves ou pois
que chascuns pois feïst .i. sout.
Ainsi le savroie je tout !
Et neporquant me dist Sirous
que j’oi des bues .l. sous,
qui les conta, si les reçut.
Mes je ne sai s’il m’en deçut
ne s’il m’en a neant emblé
qu’entre .ii. sestiere de blé
et ma jument et mes porciaus
et la laine de mes aigniaus
me rendirent tout autrestant.
.II. foiz .l., ce sont .c.,
ce dist uns gars qui fist mon conte.
.V. livres dist que tout ce monte.
Or ne lerai por nule paine
que ma borse qu’est toute plaine
ne soit vuidie en mon giron.”
Et li houlier de la meson
dient : “Ça vien, Mabile, escoute !
Cil denier sont nostre sanz doute
se tu mes ceenz ce vilain !
Il ne sont mie a son oes sain !”
Dist Mabile : “Lessiez lẹ en pes !
Lessiez le conter tout adés !
Lessiez le conter tout en pes
qu’il ne me puet eschaper mes.
Toz les deniers je les vous doi.
Les iex me crevez, je l’otroi,
se il en est a dire uns seus !”
Mes autrement ira li geus
qu’ele ne cuide, ce me samble,
quar li vilains conte et assamble
.xii. deniers sanz plus qu’il a.
Tant va contant et ça et la
qu’il dist : “Or est .xx. saus .v. foiz.
Des ore mes est il bien droiz
que je les gart, ce sera sens,
mes d’une chose me porpens.
S’or eüsse ma douce niece,
qui fu fille de ma suer Tiece,
dame fust or de mon avoir.
El s’en ala par fol savoir
hors du païs en autre terre
et je l’ai fete maint jor qerre
en maint païs, en mainte vile.
Ahi ! Douce niece Mabile,
tant estiiez de bon lingnage !
Dont vous vint ore cel corage ?
Or sont tuit troi mort mi enfant
et ma fame dame Siersant.
Jamés en mon cuer n’avrai joie
devant cele eure que je voie
ma douce niece en aucun tans !
Lors me rendisse moines blans.
Dame fust or de mon avoir,
riche mari peüst avoir !”
Ainsi la plaint, ainsi la pleuere,
et Mabile saut en cele eure.
Lez lui s’assist et dist : “Preudon,
dont estes vous et vostre non ?
“Je ai non Fouchier de la Brouce,
mes vous samblez ma niece douce
plus que nule fame qui fust.”
Cele se pasme sor le fust.
Quant se redrece, si dist tant :
“Or ai je ce que je demant !”
Puis si l’acole et si l’embrace
et puis li bese bouche et face
que ja n’en samble estre saoule,
et celui qui molt sot de boule
estraint les denz et puis souspire.
“Bele niece, ne vous puis dire
la grant joie que j’ai au cuer !
Estes vous fille de ma suer ?
“Oïl, sire, de dame Tiece.
“Molt ai esté por vous grant piece,
fet li vilains, sanz avoir aise !”
Estroitement l’acole et baise.
Ainsi aus .ii. mainent grant joie
et .ii. houliers en mi la voie
issirent fors de la meson.
Font li houlier : “Icist preudon
est il or nez de vostre vile ?
“Voir, c’est mon oncle, dist Mabile,
dont vous avoie tant bien dit !”
Vers aus se retorne .i. petit
et tret la langue et tuert la joe,
et li houlier refont la moe.
“Est il donc vostre oncle ?” “Oïl voir !
“Grant honor i poez avoir
et il en vous sanz nul redout.
Et vous preudom, du tout en tout,
font li houlier, sommes tuit vostre.
Par saint Piere le bon aspostre,
l’ostel avrez saint Julïen.
Il n’a homme jusqu’a Gïen
que plus de vous eüssons chier !”
Par les braz prenent dant Fouchier,
si l’ont dedenz lor ostel mis.
“Or tost, ce dist Mabile, amis,
achatez öes et chapons.
“Dame, font il, venez ça dons !
Ja n’avons nous goute d’argent.
“Tesiez, fet el, mauvese gent !
Metez houces, metez sorcos.
Sor le vilain ert li escos !
Cis escos vous sera bien saus.
Sempres avrez plus de .c. saus !”
Que vous iroie je contant ?
Li dui houlier demaintenant,
comment qu’il aient fet chevance,
.ii. cras chapons sanz demorance
ont aporté avoec .ii. oes.
Et Boivin lor a fet les moes
en tant comme il se sont tornez.
Mabile lor dist : “Or soiez
preus et vistes d’appareillier !”
Qui donc veïst com li houlier
plument chapons et plument oies !
Et Ysane fist toutes voies
le feu et ce qu’ele ot a fere.
Et Mabile ne se pot tere
qu’el ne parlast a son vilain :
“Biaus oncles, sont ore tuit sain
vostre fame et mi dui neveu ?
Je cuit qu’il sont ore molt preu !”
Et li vilains se li respont :
“Bele niece, tuit troi mort sont.
Par pou de duel n’ai esté mors !
Or serez vous toz mes confors
en mon païs, en nostre vile.
“Ahi, lasse ! ce dist Mabile.
Bien deüsse or vive enragier !
Lasse ! S’il fust aprés mengier,
il n’alast pas si malement !
Lasse ! Je vi en mon dormant
ceste aventure en ceste nuit !
“Dame, li chapon sont tout cuit
et les .ii. oies en .i. haste,
ce dist Ysane qui les haste.
Ma douce dame, alez laver
et si lessiez vostre plorer !”
A donc font au vilain le lorgne
et li vilains qui n’ert pas borgne
qu’i le moquent en la meson.
Font li houlier : “Sire preudon,
n’estes pas sages, ce m’est vis.
Lessons les mors, prenons les vis !”
Adonc sont assis a la table,
mes du mengier ne fu pas fable,
assez en orent a plenté.
De bons vins n’orent pas chierté,
assez en font au vilain boivre
por enyvrer et por deçoivre,
mes il ne les crient ne ne doute.
Desouz sa chape sa main boute
et fet samblant de trere argent.
Dist Mabile : “Qu’alez querant,
biaus douz oncles ? Dites le moi !
“Bele niece, bien sai et voi
que molt vous couste cis mengiers.
Je metrai ci .xii. deniers.”
Mabile jure et li houlier
que il ja n’i metra denier.
La table ostent quant ont mengié
et Mabile a doné congié
aus .ii. houliers d’aler la hors.
“Si vous sera bons li essors,
que bien avez eü disner !
Or prenez garde du souper !”
Li dui houlier s’en sont torné.
Aprés aus sont li huis fermé.
Mabile prist a demander :
“Biaus douz oncles, ne me celer
s’eüstes pieça compaignie
a fame, nel me celez mie,
puis que vostre fame fu morte.
Il est molt fols qui trop sorporte
talent de fame. C’est folie,
autressi comme de famie !
“Niece, il a bien .vii. anz toz plains.
“Tant a il bien ?” “A tout le mains,
ne de ce n’ai je nul talant.
“Tesiez, oncles, Diex vous avant !
Mes regardez ceste meschine !”
A donc bat .iii. foiz sa poitrine.
“Oncles, je ai molt fort pechié,
qu’a ses parenz l’ai fort trechié.
Por seul son pucelage avoir
eüsse je molt grant avoir !
Mes vous l’avrez que je le vueil !”
A Ysane cluingne de l’ueil
que la borse li soit copee.
Li vilains ot bien en penssee
de coper la avant qu’Isane.
La borse prent et si la trenche
dans Fouchier et puis si l’estuie.
En son sain pres de sa char nue
la mist et puis si s’en retorne.
Vers Ysane sa chiere torne
et s’en vindrent li uns vers l’autre.
Andui se vont couchier el piautre.
Ysane va avant couchier
et molt pria a dant Fouchier
por Dieu que il ne la bleçast.
A donc covint que il ostast
la coiffe au cul por fere l’uevre.
De sa chemise la descuevre,
puis si commence a arecier
et cele la borse a cerchier.
Que qu’ele cerche, et cil l’estraint.
De la pointe du vit la point ;
el con li met jusqu’a la coille.
Dont li bat le cul et rooille
tant, ce m’est vis, qu’i l’ot foutu.
Ses braies monte, s’a veü
de sa borse les .ii. pendanz.
“Ha las, fet il, chetiz dolanz !
Tant ai hui fet male jornee !
Niece, ma borse m’est copee !
Ceste fame le m’a trenchie !”
Mabile l’ot, s’en fu molt lie,
qui bien cuide que ce soit voir
qu’ele covoitoit molt l’avoir.
Maintenant a son huis desclos.
“Dant vilain, fet ele, alez hors !
“Dont me fetes ma borse rendre !
“Je vous baudrai la hart a pendre !
Alez tost hors de ma meson
ainçois que je praingne .i. baston !”
Cele .i. tison prent a .ii. mains.
A donc s’en va hors li vilains
qui n’ot cure d’avoir des cops.
Aprés lui fu tost li huis clos.
Tout entor lui chascuns assamble
et il lor moustre a toz ensamble
que sa borse li ont copee.
Et Mabile l’a demandee
a Ysane : “Baille ça tost
que li vilains va au provost !
“Foi que je doi saint Nicholas,
dist Ysane, je ne l’ai pas,
si l’ai je molt cerchie et quise !
“Par .i. poi que je ne te brise,
pute orde viex, toutes les danz !
Enne vi je les .ii. pendanz
que tu copas, jel sai de voir ?
Cuides les tu par toi avoir ?
Se tu m’en fez plus dire mot.
Pute vielle, baille ça tost !
“Dame, comment vous baillerai,
dist Ysane, ce que je n’ai ?”
Et Mabile aus cheveus li cort,
qui n’estoient mie trop cort,
que jusqu’a la terre l’abat.
Aus piez et aus poins la debat
qu’ele le fet poirrë et chier.
“Par Dieu, pute, ce n’a mestier !
“Dame, or lessiez ! Je les querrai
tant, se puis, que les troverai,
se de ci me lessiez torner !
“Va, fet ele, sanz demorer !”
Mes Mabile l’estrain reborse
qu’ele cuide trover la borse.
“Dame, or entent, ce dist Ysane.
Perdre puisse je cors et ame
s’onques la borse soi ne vi !
Or me poez tuer ici !
“Par Dieu, pute, tu i morras !”
Par les cheveus et par les dras
l’a tiree jusqu’a ses piez,
et ele crie : “Aidiez, aidiez !”
Quant son houlier dehors l’entent,
cele part cort isnelement.
L’uis fiert du pié sanz demorer
si qu’il le fet des gons voler.
Mabile prist par la chevece
si qu’il la deront par destrece.
Tant est la robe derompue
que dusqu’au cul en remest nue,
puis l’a prise par les chevols.
Du poing li done de granz cops
par mi le vis en mi les joes
si qu’eles sont perses et bloes.
Mes ele avra par tens secors
que son ami i vient le cors,
qui au crier l’a entendue.
Tout maintenant sanz atendue
s’entreprenent li dui glouton.
Lors veïssiez emplir meson
et de houliers et de putains !
Chascuns i mist adonc les mains.
Lors veïssiez cheveus tirer,
tisons voler, dras deschirer,
et l’un desouz l’autre cheïr !
Li marcheant corent veïr
ceus qui orent rouge testee,
que molt i ot dure meslee
et se s’i mistrent de tel gent
qui ne s’en partirent pas gent !
Teus i entra a robe vaire
qui la trest rouge et a refaire !
Boivin s’en vint droit au provost,
se li a conté mot a mot
de chief en chief la verité,
et li provos l’a escouté,
qui molt ama la lecherie.
Sovent li fist conter sa vie
a ses parens, a ses amis,
qui molt s’en sont joué et ris.
Boivin remest .iii. jors entiers,
se li dona de ses deniers
li provos .x. saus a Boivins,
qui cest fablel fist a Provins.
