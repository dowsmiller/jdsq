Jadis avint c’uns chevaliers
Commence des tresces
adis avint c’uns chevaliers
preuz et cortois et beax parliers
etsaiges et bien entechiez
s’ert si en proesce affichiez
c’onques de riens ne se volt faindre
en place ou il pooist ateindre,
et par tot si bien le faisoit
et a toz sis erres plaisoit
tant qu’il fu de si grant renon
qu’an ne parloit se de lui non,
et s’en li ot sen et proesce.
Il ert de si haute largece
quant il avoit le heaume osté !
Preuz ert au champ et a l’osté.
Il ot feme de grant paraige
qui avoit mis tot son coraige
a .i. chevaliers du païs.
N’ert pas de la viele naïs,
ainz avoit .i. autre recet
pres de .vi. liues ou de .vii.
Il n’i osoit venir souvent
qu’an ne s’alast apercevant.
Bien ot parler de son affaire
ne il n’en ose noise faire
a nului qui soit de sa vile,
et di que chevaliers s’aville
et de ses amors ne li chaut,
qui se fie et croit en Richaut.
Por ce n’en volt faire mesaige,
mais une suer qu’il ot molt sage
fait tant c’un vallet l’ot a feme.
Cousin estoit a cele dame
qui en la vile ot son estaige,
et cil baa a l’aventaige
de son couvent, se il puet estre,
que ja nus ne saiche lor estre,
qui puist tesmoignier ne savoir,
que mielz valt sanz blasmë avoir
chiés sa seror venir, aler,
et a s’amie iluec parler.
Un jor ot mandee s’amie
chiés sa suer. Ne demora mie
que il oïrent tex noveles
qui ne li furent gaires beles
quar l’en dit que li sires vient.
La dame voit qu’il l’en covient
aler. “Si ste commande a Dé !”
Tantost li a cil demandé
.i. don, mais ne saet quel i fu.
Cele ne l’en fist onc refu,
la dame qui molt l’avoit chier.
Lors dit qu’il se voloit couchier
o son seignor et ovuec lui.
“Ja ne remaindra por nului !”
fist cil qui fin amor mestroie.
Et la dame le li ostroie
quar tant ne se set entremetre
qu’el i puisse autre conseil metre.
Lors s’en est a l’ostel venue
et fait senblant de la venue
son seigneur et que bel l’en soit,
mais a autre chose penssoit
li cuers qui molt estoit plains d’ire.
Ne vueil des autres choses dire,
mais assez mengierent et burent,
et se couchierent quant il durent,
mais d’une chose me remembre,
que li sires ot lez sa chanbre
fait unë petitë estable
qui ert a son cheval metable
qui estoit a son chevauchier.
Il avoit son cheval molt chier,
quar .xl. livres valoit,
mais des autres ne li chaloit
s’il fussent bien ou malement
fors d’une mule seulement.
Et quant ce vint endroit prinsome
que tuit couchié erent si home
que reposer la gent covint,
li amis a la dame vint
par devers la chanbre a senestre
et entre par une fenestre
et vint leanz, mais ne set mie
de quel part se gisoit s’amie.
Belement oreille et escoute.
Lors taste et prant parmi le coute
le seignor qui ne dormoit pas,
et li sires eneslepas
si le ra saisi par le poing.
En une autre maison bien loig
se gisoient li escuier.
Molt pooist li sires huschier
ainz que d’ax eüst nul aïe !
Lors eti fait unë envaïe
a celui que par le poing tient,
et cil qui bien se recontient
se deffent de sa force tote.
Li uns tire, li autres boute
tant qu’il se sont bien esprouvé.
Lors se tint cil por fol prouvé
qui la folie ot commenciee.
A l’uis de la mareschauciee
se sont ambedui aresté.
Pres d’iluec otlonc tens esté
une cuve trestote enverse
et li sires dedenz enverse
celui qu’il tient por robeor.
Molt ot la dame grant poor
de son ami plus que de lui,
que li sires tint bien celui
et tant l’a batu comme toile.
Lors a dit : “Alumez chandoile,
a la damë, et que tost queure !
“Beax sire, se Diex me sequeure,
onques ne soi aler de nuiz !
Trop me seroit ja granz enuiz
a trouver l’uis de la cuisine !
Mais or me faites la saisine
du larron ! Gel tenrai molt bien !
“Ne vorroie por nule rien,
si m’aïst Diex, qu’il eschapast !
Jamais ne pranra .i. repast
quant il eschapera de ci !
“Sire, fait ele, ja merci
n’en aiez quant il est repris !”
Lors l’a la dame au cheveus pris
et fait semblant que bien le tiegne,
mais li sires comment qu’il praigne
por du feu se met a la voie.
Maintenant la damë envoie
son ami a grant aleüre,
puis saut et deslie la mure,
si l’a par les oreilles prise,
et por estre mielz entreprise
li boute en la cuve la teste.
Et li sires gaire n’arreste,
ainz prant du fu et prant s’espee
et dit que ja avra coupee
la teste cil que pris avoit.
Mais quant la mule tenir voit
a la dame, si s’esbahist
et dist : “Dame, se Diex m’aïst,
bien estoie musarz et fox,
quant ge crui onques vostre lox !
Assez ai plus que vos mespris !
Quant ge vostre lecheor pris,
gel deüsse tenir de pres !
Or vos covient aler aprés !
Bien sai qu’il vos en est a pou,
mais par la foi que doi saint Pou,
ne gerroiz mais lez mon costé !”
Lors l’a mise hors de l’osté.
Ainsi cil sa feme en envoie,
et cele trespasse la voie,
si s’en entre chiés son cousin
que el avoit pres a voisin,
li vallez qui ot pris la feme,
la suer son ami. Et sa dame
a leanz son ami trouvé.
.I. tel engig avoit trové
jamés n’orroiz parler de tel,
quar el s’en voeit a .i. ostel
ou une borgoise menoit
qui en beauté la resanbloit.
Fait la lever, tant la pria
que la dame li ostroia
a faire quanqu’ele vorroit.
“Alez donc, fait el, orendroit
en ma chanbre sanz demorer,
et faites senblant de plorer
androit le chavez mon seignor.
Ne poeiz moi faire graignor
service qui cestui vausist !”
Cele s’en vait et puiss s’assist
dedenz la chanbre endroit la couche.
La dame o son ami se couche
qui longuement i fust son vueil.
Et cele commence son duel
et se claime lasse chaitive
et dit : “Que ja longues ne vive
ne ja ne past ceste semaine
qui a tel honte me demaine !”
Li sires s’i torne et retorne
et fait pesant chierë et morne,
mais il ne set tant retorner
que a dormir puisse assener.
Lors est levez par maltalent.
Onques mais n’ot si grant talent
de feme laider et debatre
com il avoit de cele batre !
Demanois ses esperons chauce,
mais n’i chauça soler ne chauce
ne ne vest riens for sa chemise.
Lors vient a cele, si l’a mise
contre terre par les cheveus.
El chief li a ses doiz envox.
Lors tire et fiert et boute et saiche
qu’a paine ses mains en arrache
et fiert des esperons granz cox
qu’il en fait en plus de .c. leus
le sanc saillir parmi la cengle.
Molt pot ore la dame atendre
de son ami graignor soulaz
que cele qui prise est as laz !
Ainsi la damoisele bat
le chevalier et se debat
et de parole la laidist,
et quant s’ire li refroidist,
si s’en vait couchier en son lit,
mais molt i ot poi de delit
qu’el commence grant duel a faire.
Molt se repent de cest affaire
et si fait chiere mate et morne
quar il l’avoit batue a orne !
Ce ne tornë a geu n’a ris.
Por ce que el avoit empris,
si crie plus haut que ne sielt
quar de ses plaies molt se dielt,
mais li sires pas ne s’en rit,
ainz est corrouciez et marriz
de cele qui ainsi l’assaut.
Maintenant de son lit s’en salt
com celui qui estoit espris.
Maintenant a son coutel pris
si est sailliz enmi la rue.
Son cors tot d’angoisse tressue
si li a coupee les treces
dont el a au cuer grant destrece
si que ses plors entroublia.
Tant a ploré qu’afebloia
le cuer, que par poi ne li part.
Li chevaliers d’iluec s’en part
qui les treces o soi enporte,
et cele qui se desconforte
vient a la dame, si li conte
si com oï avez el conte,
mais la dame jure et afiche
qu’a toz jorz mais la fera riche
ne ja douter ne li estuet
des tresces, se trouver les puet,
que si bien ne li mete el chief
que ja n’en savra le meschief
n’ome ne feme qui la voie.
La dame s’est mise a la voie
q’onques nului n’i encontra.
Tant fist que en la chanbre entra,
si trouva son seignor dormant
qui travailliez estoit forment
et du corroz et du veillier.
La dame nel volt esveillier,
mais soef lez le lit s’assist
quar des treces bien li souvint
que la dame ot eü tranchiees,
qui bien seront encor venghiees
se la dame en vient au desus.
Lors les queroit et sus et jus.
Bien s’est du cerchier entremise.
Lors a sa mein au chavez mise,
les treces trueve, tises en trait.
Ne vos avroie droit retrait
la grant joie que la dame ot !
D’iluec s’en vet sanz dire mot
et vient a la chanbrë aval,
si a coupé a .i. cheval
la queue, au meillor de l’estable.
Or oiez .i. proverbe estable
que en mainz leus, ce m’est vis, cort,
que tel ne pesche qui encort !
Ainsi la dame a escorté
le cheval, si l’ a aporté
la queue au chevez son seignor.
Onques mais n’ot joie graignor
qui a ceste s’apareillast !
Soef, que cil ne s’esveillast,
si coiement s’est contenue
et couchiee trestoute nue
qu’a soi ne trest ne pié ne main.
Issi fu jusqu’a lendemain
et dormirent grant matinee.
Quant vint que prime fu sonee,
li sires s’estoit resveilliez,
mais de la dame est merveilliez
qu’il vit gesir lez son costé.
“Et qui vos a ci amené,
fait cil, et qui vos coucha ci ?
“Sire, la vostre grant merci,
ou devroite donc cougchier
se lez vos non, vostre moillier ?
“Comment ? fait il. Donc ne vos menbre
que ge hersoir en ceste chanbre
pris prouvé vostre lecheor ?
Par celui qui lili pecheor
prient de cuer parfondement,
trop avez fait grant hardement
quant vos estes çaienz entree !
Deffendue vos ert l’entree
a toz les jorz que j’ai a vivre !
Ne me tenroiz pas si por ivre
quant vos cuidiez, se Diex me salt !
“Beax sire, se Diex me consalt,
fait ele, mielz poïssiez dire !
De ce me puis bien escondire
c’onques ne fis autrui servise,
par toz les sainz de seint Yglise,
ne qui vos tornast a hontaige !
Trop par avez dit grant outraige,
qui si solez estre ensaigniez !
Reclamez Dieu si vos seigniez !
Ge crieng que en vos se soit mis
ou fantosmes ou enemis
qui ainsi vos ait desvoié !
“Or m’avez vos bien avoié,
fait il, se vos voloie croire !
Volez me vos faire mescroire
ce que ge tieg a mes .ii. mains ?
A vostre char pert il as mains
qu’as esperons vos fis vermeille !
De nule riens n’ai tel merveille
com de ce que vos estes vive.
“Ja Dieu ne place que ge vive,
fait cele qui par guile pleure,
s’onques hersoir de nesune eure
me donastes cop ne colee !”
Tantost a la robe levee,
si li mostre costez et hanches
et les braz et les cuisses blanches
et le vis qu’el n’ot pas fardé.
Par tot a li sires gardé
mais n’i voit nes une bubete !
Bien guile la dame et abete
son seignor qui tant s’en espert.
“Dame, fait il, itant se pert
qui feme bat, s’il ne la tue.
Ge vos avoie tant batue
que ge de fi savoir cuidoie
que jamais n’alissoiz par voie !
Certes, se vos bone fussiez,
jamais par voie n’alissiez.
Or vos ont malfé respassee !
Mais n’iert pas si tost trespassee
la grant honte que vos avroiz
“ja si garder ne vos savroiz -
de voz treces qu’avez perdues !
.II. anz les avroiz atendues
ainz que soient en lor bon point !
“Sire, fait el, .i. tot seul point
n’i a de ce que vos me dites.
Grant tort avez qui me mesdites !
Onques hersoir por nul corroz
ne fu de mon chief cheveus roz,
se Dieu me giet de ceste place !”
Maintenant la coiffedeslace,
si a les tresces avant traites
qu’il i cuidoit avoir forstrates.
“Sire, fait la dame, veez !
Ge cuit qu’il fu jor deveez
quant du destre braz vos seignastes,
ou mauvaisement vos seignastes
hersoir au couchier, ce m’est vis.
Vos avez si trouble le vis
et les elz que ne veez goute !
Espoir il vos avint par goute
ou par avertin se devient
ou ce est fantosme qui vient
as genz por ax faire muser
et por ax folement user
et por faire foler la gent !
Au chief du tot devient nient.
Quant il a fait foler le siecle,
tot quanqu’il a fait si despiece.
Beax sire, dites moi por Dieu :
me dites vos tout ce par geu ?”
Son seignor de ce se merveille
et si s’esbahist et merveille.
Lors lieve sa mein, si se saigne,
mais la dame pas ne s’en saigne
de riens que la nuit fet eüst.
Mais encor pas ne se teüst,
qui li donast tote Prouvence.
Moustrer en cuide la provence
quar il cuide qu’il ait apostes
les tresces qu’il avroit repostes.
Maintenant le coissin sozlieve,
mais a poi li cuers ne li crieve
quant il a trovee la queue.
Or voit il tot a male voe !
Fait il : “Se Damedieu n’en pense,
j’ai hui fait une tel despensse
qui m’a cousté .l. livres !
Bien ai esté desvez et yvres
quant j’ai escorté mon cheval !”
Lors li veïssiez contreval
les lermes couler sor la face !
Mais ne set mais que il face.
Tant est dolenz et abosmez
que il cuide estre enfantosmez,
et si est il, n’en doutez mie !
Lors apele la dame : “Aïe,
sainte Marie, mon seignor !
Si se demaine a deshenor !”
Li sires li respont ainsi :
“Dame, fait il, dolenz en sui !”
etporDieu or ne prenez pas
Si li a dit isnelepas :
“Dame, fait il, ne prenez pas
a mon forfet ne a mes diz.
Ge vos en cri por Dieu merciz !”
Et la dame li respondi :
“Beau doz sire, devant Diex ci
le vos pardoig molt bonement.
Diex gart vostre cors de torment
et d’ennemi et de fantosme !
Sire, voez vos a Vendosme,
que li oeil vos sont ennubli.
Ne le metez mie en oubli,
ne requerez respit ne terme,
mais alez a la seinte Lerme !
Bien sai, quant vos l’avroiz veüe,
que Diex vos rendra la veü !”
Dist il : “Dame, vos dites voir.
Ge vorrai le matin movoir
quar du veoir ai grant envie.”
Et au matin pas ne s’oublie.
Le chevaliers chose ne dist,
se la dame le contredist,
qu’il ne cuidast ce fust mençoinge
ou qu’il l’eüst trouvé en songe.
Par cest fableau poez savoir
que cil ne fait mie savoir
qui de nuiz met sa feme hors
s’el fait folie de son cors.
Quant el est hors de sa maison,
lors a ele droite achoison
qu’ele face son mari honte.
Ici vueil definer mon conte.
