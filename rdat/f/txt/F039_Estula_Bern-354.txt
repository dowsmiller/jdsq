Et comance d’Estula
Il furent jadis dui frere
sanz solaz de pere et de mere
et sanz tote autre conpeignie.
Povretez ert molt lor amie !
En tot tans ert lor conpeignie,
et c’est la rien qui plus meaigne
cez entor cui ele se tient.
Nus si tres grevox max ne vient !
A escot manjoient endui
li frere don je dire dui.
Une nuit furent molt destroit
de fain et de soif et de froit.
Chascuns de cez max sovant vient
a cez cui Povreté maintient !
Lors se pranent a porpanser
conment se porroient tanser
vers Femine qui les engoisse.
En famine a molt grant engoisse !
.I. riches hom molt asazez
menoit assez pres de lor mez.
S’il fust povres, il fust des fox !
En son cortil avoit des chos
et en son bercil des brebiz.
Endui se sont cele part mis.
Povretez fait maint home fol !
Li uns prant .i. sac a son col,
li autrẹs .i. cortel en sa main.
Par un santier saillent au plain
el cortil et li uns s’asiet.
Qui que il poist ne cui il griet,
des chos tranche par lo cortil.
L’autres se trait pres do bercil
por l’uis ovrir tant que il l’ovre.
Lors li sanble que bien vient l’ovre !
Tastant va lo plus grax moston,
mais encor adonc seoit om
en l’ostel si q’an tresoï
l’uis del bercil qant il l’ovri.
Li vilains apele son fil :
“Va, fait il, oïr au bercil,
si apele Estula maison !”
Estula li chiens avoit non.
Et li vallez cele part va,
s’apele : “Estula ! Estula !”
Et cil del bercil respondi :
“Oïl, voirement sui je ci !”
I faisoit molt oscur et noir
si qu’il nel pot apercevoir
celui quil  la li responoit,
mais en son cuer de voir cuidoit
que li chiens aüst respondu.
N’i a plus iluec atandu,
mais arrieres est retornez.
De peor dut estre pasmez !
“Q’as tu, biax fiz ? ce dit li pere.
“Sire, foi que je doi ma mere,
Estula parla ore a moi !
“Qui ? Nostre chiens ?” “Voire, par foi !
Et se croire ne me volez,
huchiez lo ja ! Parler l’orez !”
Li vilains maintenant s’an cort
por la mervoille, entre en la cort,
si apeleEstula son chien.
Et cil qui ne se gardoit rien
respont : “Voirement sui je ça !”
Li prodons grant mervoille en a.
“Biax filz, par esperites saintes,
j’ai oï avantures maintes.
Ainz a ceste n’oï paroille !
Va tost, si conte la mervoille
au preste, si l’amoine o toi,
si li di qu’il aport o soi
l’estole et l’eve beneoite !”
Cil au plus tost qu’il pot esploite
tant qu’il vint a l’ostel a l’ostel a preste.
Ne demora gaires a estre,
ainz s’an vient au preste tot droit,
si li dist : “Venez orandroit
oïr en maison la mervoille !
Onques n’oïstes sa paroille !
Prenez l’estole a vostre col !”
Li prestes dit : “Je te cuit fol,
qui or me viax lafors mener !
Deschaus sui, si ne puis aler !”
Et cil respont tot sanz delai :
“Si feroiz ! Je vos porterai !”
Li prestes a prise s’estole
et monte sanz plus de parole
au col celui, et cil s’an va
la voie si com il vint la,
qu’il voloit aler plus briement.
Par lo santier tot droit descent
la o cil descendu estoient
qui lor vitaille querre aloient.
Cil qui aloit les chos coillant
vit lo prevoire blanchoiant,
si cuida ce fust son conpain
qui aportast aucun gaain.
Si li demande par grant joie :
“Aportes rien ?” “Que se devoie,
fait cil qui cuidoit que ce fust
ses peres qui parlé aüst.
“Or tost, fait il, gitiez lo jus !
Mes costiaux est toz esmoluz,
jel fis iert modre a la forje.
Ja avra copee la gorje !”
Et qant li prestes l’antandi,
bien cuida q’an l’aüst traï.
Sailliz est jus del col celui
qui n’en ot mie mains de lui
qui tot maintenant s’an foï.
Li prestes el santier sailli,
mais ses sorpeliz atacha
a un pel, si qu’il l’i laissa,
qu’il n’i osa pas tant ester
qu’il lo poïst del pel oster.
Et cil qui ot les chos coilliz
ne fu mie mains esbaïz
que cil qui por lui s’an fuioient,
qu’il ne savoit qui il estoient.
Et neporqant s’i ala pandre
lo blant que il vit au pel pandre,
si sant que c’est uns sorpeliz.
Et ses freres est fors sailliz
del bercil o tot un moston,
si apela son conpeignon
qui son sac avoit plains de chos.
Bien ont endui chargié les cox.
Iluec n’osent lonc sejor faire,
ançois se mestent au repaire
vers l’ostel qui estoit bien pres.
Lors a cil mostré son conquest
qui gaaigna lo sorpeliz,
s’an ont assez gabé et ris
car li rires lor est randuz
qui devant lor ert desfanduz.
En petit d’ore Dex labore.
Tex rit au main qui au soir plore !
Ci fenit d’Estula
