De Dieu et dou pescour
Gautiers nos dist une proverbe
del Segnor qui fait croistre l’erbe
si com il prist anontïon
et il suï porcessïon
et il ala com hom carnaus
o ses apostles communaus,
si com l’estoriẹ nos aconte
dont nos avons estrait cest conte
que Dex estoit a Tabarie,
s’ert repairiés de Saforie.
O lui estoient si menistre,
apostlë et evangelistre.
Judas qui plus fu emparlés
li sist a son senestre les,
se li a dit par grant dangier :
“Sire, nos covenroit mangier.
Nos ne menjames tres ier nuit !
Enne cuidiés qu’il nos anuit ?
Faites des piscons acater
et si les faites tost haster.
Li pesciere nos maint ci pres,
chi de desos as deus ciprés.
“Judas, fait Dex, alés i donques,
si nel lasciés por deniers onques
que vos n’acatés des plus beax,
des plus fres et des plus noveax.”
Atant s’en est Judas tornés.
Cil qui de Botentrot fu nes
ainc ne fina desci q’au toit,
la o li pescieres estoit.
Il li a dit une ramprosne :
“Vien ça avant, s’uevre cest prosne !
Je te dirai que cil te mande,
qui le novele loi commande,
que tu des pisçons li envoies.
Ahi, amis, se tu savoies
que Damerdex celui promet
qui de lui servir s’entremet,
tu l’en denroies volentiers
et des fendus et des entiers !”
Cil li respont : “Qui est vos sire ?
Est il vestus de dras de Sire ?
“Nenil, certes, ains sont tot bis
si com il croist sor les berbis,
et si va en tos tans descaus.
Je sui Judas ses senescaus.”
Cil li respont : “Es te Judas
qui tel folie demandas ?
Ne tieng pas ton segnor a sage
qant il de toi a fait mesage !
Tu li feras encor tel soivre
u il n’ara ne sel ne poivre !
Tu n’aras ja pisçon que j’aie.
Te mere dut estre te taie !”
Lués que Judas l’ot et entent,
plus n’i areste ne atent.
Nostre Segnor le reva dire
trestos dolans et tos plains d’ire.
“Sire, fait il, cis meus  leciere
m’a fait por vos molt laide ciere,
se vos en doit molt anoier.
Car le faites en mer noier !
“Judas, fait Dex, je sai de fit
vos li avés dit un afit
dont li prodom s’est coreciés.
Pieres, fait Dex, or vos dreciés,
s’alés veïr a le pescalle.
Novel pisçon a blanque escalle
nos acatés que qu’il vos coste !”
Ce fu le nuit de Pentecoste,
que juner doivent peceor.
Saint Pieres vint au pesceor,
si le salue hautement,
et cil li respondi briement :
“SPieres, melsvous venist pescier
que sermoner ne preechier !
Vos sires vos promet tos dis
que vos garderés paradis,
si en serés maistres portiers.
Mels vos venroit estre porquiers !
Si vos dirai en quel maniere :
vos boterés celuiariere
qui molt sera et grans et fors
que s’il vos puet tenir ça fors,
vos en arés le capel trait
si qu’il i covenra entrait,
car des felons et des cuvers
font leur portiers moine et convers,
s’en sont tamaintes fois maudit.”
Dist saint Pieres : “Tu as voir dit.”
Atant saint Pieres s’en retorne
grains et dolans a ciere morne.
Vers Damerdeu s’est adreciés.
“Sire, fait il, bien le saciés,
jamais ne garderai vo porte.
“U’st cil qui les pisçons aporte ?”
ce dist Judas li oltrageus.
Dist nostre Sire : “C’est tos geus
que Pieres dist, de fit le sai,
mais il me velt tocier au sai.
Ce dist il por le desvoier.
As pisçons me velt envoier,
mais je irai puis qu’il l’a dit.
Ja n’i meterai contredit.
Querés qui les pisçons aport !”
Atant s’en va Dex vers le port.
Le pesceor trova seant
deseur le bort de son calant,
se li dist : “Amis, Dex te saut !”
A cest mot li pesciere saut.
“Sire, fait il, cil vos benie
qui tostans fu sans vilonie !
“Amis, fait Dex, va, si me vent
de tes pisçons par tel covent
que je n’en soie trop sopris,
car n’ai pas tel mestier apris.
Amis, fait Dex, vien si me vent
de tes pisçons par tel covent
que je n’en soie trop sopris
car n’ai pas tel mestier apris.
“Sire, fait il, dont vos només,
se vos tant les pisçons amés !
“Amis, fait Dex, j’ai non Jhesuç.”
Cil li a dit : “Traiés ensus
car ja n’en porterés de mi
pisçon entire ne demi,
ne vos ne vostres voituriers.
Vos n’estes mie droituriers,
qui consentés les grans luxures,
les traïsons et les usures,
si faites faire les pardons
por reçoivre les rices dons,
si vos tient on a covoiteus,
s’en poés estre molt honteus,
qui ne tenés vraie justice.
Vostre bontés en apetice !
Se cil qui font les grans peciés
avoient lués les ciés trenciés,
tels le fait qui s’en retrairoit
et qui le folie lairoit,
mais il pecent sor esperance
d’avoir a le mort repentance.
Mais cil est fols qui tant atent
qu’il n’ot ne ne voit ne n’entent !
Et si avés maint ome fait
lait et hisdeus et contrefait
que vos donés .i. grant roiame
et grant avoir et bele dame,
et si refaites tel molt bel
et molt hardi et molt isnel
qui n’a de qoi il se racuevre
ne que mangier s’il ne le rueve.
Por ce die  q’a ceste fois
vos sont mi pisçon en defois !”
Entrués que cil a Deu parole
et il le tient a tele escole,
es vos atant parmi .i. val
un home sor .i. noir ceval
qui molt estoit lais et hisdeus.
Molt s’en est espoentés Deus
car il portoit, c’estoit aviere,
un grant lusel et une biere,
et si avoit d’un blanc süaire
covert le col et le vïaire
et si avoit, c’estoit avis,
de cire les iels et le vis.
Aprés lui venoit une torbe
qui molt estoit hisdeuse et torbe
et i avoit un capelain
qui molt estoit de lait pelain,
qui aloit cantant requïan
por l’ame le roi Josuan,
et cil qui les autres convoie
devant aus s’est mis a la voie
si com cil qui nelui ne dote.
“Diva, fait il, en os te gote ?
Je ai si fain ce m’ est avis a poi queje ne
As te des pisçons a plentet
u il ait auques de bontet ?
“Oie, fait il, par saint Germain,
mais ja n’i meterés le main
ne por argent ne por or fin
se ne sai vo non en la fin.
“Amis, fait il, je sui li Mors.
Nus om n’est de me boce mors
qui puist avoir vers moi mecine
ne par erbe ne par racine.
Je sui li Mors qui tot asome.
Je n’espargne feme ne home,
ne nule rien de mere nee
jo n’en abace le posnee,
ne ja n’en prenderai racat
nient plus del conte que del cat !
“Sire, fait il, ciste gens noire,
qui vos sivent si tost en oire,
qui sont il ? Car les me només !
Je cuit qu’il ont en infer mes.
Sire fait il ciste gens noire
Qui vos sivent si tost en oire
Qui sont il car les me només
Je cuit qu’il ont en infer mes
“Amis, fait il, c’est me maisnie.
Tos ces tieng jo en mainburnie.
Vois te celui qui si a froit,
qui cevalce cel palefroit,
qui a de ces piaus de moton
covert le col et le crepon ?
Cil porte le fievre qartainne.
Cil autres porte le tierçainne.
Cil porte celes do mejor
qui n’en ont cesse ne sejor,
et cil porte le fievre agüe
qui le gent angosse et argüe,
s’i est Escors et Esplenisses,
li Sansmeuçons et li Gausnisses,
et li Giste et li Malenoirs.
“Sire, fait il, puece estre voirs
que cil soient de tel mestier ?
Oste les, je n’en ai mestier
et je vos en donrai .i. don
que je vos metrai a bandon :
tos les pisçons c’on puet nomer,
qui sont en eve ne en mer !
Si vos metrai a és les mons
des rices lus et des saumons.
Prendés les quels que vos volés.
Volés des fres u des salés ?
Et si vos donrai plainne tine
de lamproies en galentine
ne ja n’en prenderai argent
ne de vos ne de vostre gent.
“Amis, fait cil, vostre mercit
de par celui qui tot ocit !
Or me covient vo non savoir.
Dite le, vos ferés savoir.
“Sire, fait il, j’ai non Envie
qui a maint ome tol la vie.
Je sui Envie li dolante.
En est Covoitise men ante ?
“Envie, fait il, je t’otroi,
tant com ensanle en ierent troi,
que tu seras tostans li qars.
De ce ne soies pas cöars.
Envie, tu durras de luitos dis,
mais ja n’iras en paradis !”
Ensi ceste aventure avint
que Dex sans pisçons s’en revint
et s’en fu estrais et lassés,
et li Morille en eut assez !
