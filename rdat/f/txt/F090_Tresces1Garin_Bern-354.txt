De la dame qui fist entandant son mari qu’il sonjoit
Puis que Garin l’a entrepris,
“n’est droiz que il en ait malpris -
a mis de son tans .i. petit,
or oez que cist livres dit !
.I. borjois fu preuz et hardiz,
sages et en faiz et en diz,
de boenes teches entechiez.
Delez sa fame fu couchiez
.i. joesdi a soir en son lit
a grant ioië, a grant delit,
qui bele estoit a grant mervoille.
Cil s’endormi et ele voille
qui atandoit autre auanture.
Atant ez vos grant aleüre,
o fust a tort ou a raison,
son ami anz enz la maison
qui fu entrez par la fenestre
conme cil qui bien sauoit l’estre
sovant au lit, si se deschauce,
ainz n’i laissa soliers ne chauce,
braies ne cote ne chemise.
La dame ce fu ademise.
Qant lo sant, ver lui s’est tornee.
Son mari fist la bestornee
qui se dormoit, si s’an esloigne,
et cil fist de li sa besoigne
qui fu venuz novelemant.
Aprés ce l’estoire n’an mant,
tant fu la dame o son ami
en son lit se sont endormi.
Tuit .iii. dormenta une tire
que nus nes bote ne detire.
Li preudom s’esveilla premiers.
Si com il estoit costumiers,
devers sa fame se torna,
par devers li son braz gita,
si sant la teste d’autre part
de celui qui ot en li part.
Bien set que c’est uns hom toz nuz,
mais n’est pas por son bien venuz !
Don sailli sus par grant esfors.
Li borjois fu et granz et forz.
Celui qui lez sa fame jut
saisi que foïr ne li nut.
Qant pris se sant, formant li grieve.
Li borjois a son col lo lieve,
qui n’estoit de rien ses amis.
En une grant cuve l’a mis
qui estoit as piez de son lit.
Iluec n’aura point de delit
se l’an set por coi i la vint !
Li borjois en son lit revint,
mais la dame estoit sus levé .
Li borjois l’an a amenee
a la cuve o cil estoit sex,
si la saisist par les chevex.
Sa fame apele, si li dit :
“OR ça, fait il, sanz contredit
prenez lo moi et saisisiez
par les chevoux et nel laissiez
por rien qu’il vos doie grever !
G’irai la chandoile alumer,
si conoistrai ce marigaut !”
A icest mot la dame saut.
Son ami par les chevox prist,
se pesa li que tant mesfist
q’ele lo fist contre son cuer.
Et li borjois dist : “Bele suer,
gardez bien qu’il ne vos eschap !
N’en porroiez avoir rachat
que vos n’i morissiez a honte !”
Atant s’en va, n’i fait plus conte,
au feu alumer la d chandoile.
La dame son ami apele :
“Or torst, fait ele, levez vos
ne ne soiez pas peoros
ne de cuer mauvais ne failliz !”
Cil est de la cuve sailliz.
Tantost se vest et aparoille.
Or oroiz ja une mervoille
conme fame set decevoir
et dire mançonje por voir !
.I. veel ot en la maison
qui fu lïez a un baston
et estachiez a la cordele.
Une jenice fu molt bele.
La dame vient, si la desnoe,
puis l’a saisie par la coe
et ses amis devers la teste.
En la cuve ruient la beste,
qui estoit enmi la maison.
Li vallez va a garison.
Onques puis la nuit ne revint !
Et la dame lo veel tint
a la coe par lo mileu,
et li borjois sofloit au feu
que molt aluma a grant poine.
Tant s’i esforcë et tant poine
que la chandoile est alumee.
Plorant descent por la fumee,
s’est tant hastez que tot droit vient
a la cuve o la dame tient
lo veel, si li prist a dire :
“Tien lo tu bien ?” “Oïl, biau sire !
“Et je aport, fait il, m’espee
don aura la teste copee !”
Lors vint a la dame et regarde
lo veel que la dame garde.
Qant il lo vit, tost s’esbaï.
“Haï ! fait il. Haï ! Haï !
Fame, tant sez malavanture !
Soz ciel n’a nule criature
ne deïssiez por verité !
Tost l’aüstes or tres gité
vostre lecheor par ma teste !
Je ne mis pas ci ceste beste !
“Sire, fait ele, si feïstes !
Ainz autre chose n’i meïstes !
No dites mais, ce seroit fax !
“Vos mantez come desloiax !
fait il. Molt max jorz vos ajorne !”
A cest mot la dame s’en torne.
Qant ele entandi la raison,
tot droit a une autre maison
s’an vait a son ami gesir
tot belemant et a loisir,
q’ele amoit molt et tenoit chier.
Et li borjois s’ala cochier.
S’est tant iriez ne set que face.
Et la dame tant se porchace
com ele lo puist deceuoir
et la grace de lui avoir.
Lors apele une soe amie
et li dist : “Sor, ne vos poist mie,
mais alez deci ver lo jor ;
cochiez vos avoc mon seignor,
et je vos paierai demain
.v. sous toz saus en vostre main
car cil delez lui vos santoit,
ja de moi ne s’apercevroit,
ainz cuideroit que je ce fusse
qui auocque lui me jeüsse.
Molt dot lo blasme de la jant !”
Cele qui covoite l’argent
li dist tantost que ele iroit,
mais ne voloit en nul endroit
qu’i la feïstfoutist ne feïst honte.
“Ja ne tenez de ce nul conte,
fait la dame, ce ne puet estre.”
Atant cele qui bien sot l’estre
en est en la maison venue,
si se despoille tote nue,
si s’est lez lo borjois cochiee,
mais je dot qu’i ne l’an meschiee
car li borjois s’est esveilliez
qui n’est trop las ne troz veilliez
forz sol de coroz et d’anui.
Et qant il sant cele lez lui,
sa fame cuide avoir trovee.
“Q’est ce, fait il, pute provee ?
Estes vos revenue ci ?
Se je or ai de vos merci,
don sui je bien honiz en terre !”
N’ala pas loin .i. baston querre
q’a son chevez en avoit .ii..
Cele saisi par les chevex
qu’ele avoit molt blondes et sors sors sors sors
ensi luisanz conme fins ors.
Lo chief sa fame resenbloit.
Cele qui de peor tranbloit
n’ose crier, mais molt s’esmaie,
et li borjois granz cox li paie
d’une part et d’autre por voir
que morte la cuida avoir.
Qant de li batre fu lassez,
ne l’an fu pas encor assez.
Son cotel prist isnelemant,
si a juré son sairemant
tote la honira do cors,
si li cope les treces hors
si con il pot pres de la teste.
Cele s’an fuit, plus n’i areste,
qui est venue a mal repox.
Son peliçon giete en son dox,
fuiant s’an vait conme chetive.
A la borjoise fort estrive
qant en la maison fu venue,
si conte la descovenue
que sesi mariz li avoit faite.
Tote l’eschine li a fraite !
“Ne gaaignerai mais .i. pain !”
Que sor li n’a ne braz ne main
ne soit brisié a son avis.
Les lermes li courent lo vis
et de ses treces a tel duel
qu’ele vousist morir som voil,
c’a un costel li ot copees
et desoz son coisin botees.
Qant cele ot bien trestot conté
et la borjoise ot escoté,
si la conforte a son pooir
et dit que ele ira por voir
sa cote querre et sa chemise.
Tantost s’est a la voie mise,
si s’est en l’ostel enbatue.
Cil qui la cuide auoir batue
se rest cochiez et si s’andort,
et cele quiert, cerche molt fort
tant qu’ele a ses treces trovees
qui au chevez erent botees.
Adonc les prant tot belemant,
donc quiert et cerche coiemant.
La cote trove et la chemise
don il ne s’estoit garde prise.
Tot prant et estoie molt bien.
Lors se porpanse d’un engien
et d’un barat la traïtesse.
En la maison ot une anesse
qui se gisoit enmi la cort.
La borjoise cele part cort,
qui ne vost pas estre encorpee,
si li a la coe copee.
Qant ot ce fait, molt puis s’an retorne.
De li cochier molt tost s’atorne.
La coe a soz lo coisin mise
puis si despoille sa chemise.
Lez son mari se bote et coche
qui se dormoit con une çoche,
si sonjoit, je dirai tot oltre,
qu’i voloit une asnesse foutre
et elẹ regiboit contre lui
si que li faisoit grant anui :
del pié lo feri en l’oroile.
De cest cop li borjois s’esvoille.
Ja estoit li jorz esclairiez,
et qant il se fu esveilliez,
sa fame sant, si la regarde.
“Par foi, tu ies fole musarde,
fait cil, qui ci t’ies enbatue !
Ja fus tu si tres bien batue
que je cuidai, se Dex me voie,
que jamais n’alasses par voie !
Voir dist qui dist” “ne fu pas fox ! -
fame soferoit plus de cox
que une asnesse de .ii. anz
de mal et de poine .ii. tanz.
Or me gehissiez neporqant
ja vos bati je orains tant,
se trop ne vos dolent les rains
et se vos avez les os sains !
Verité savoir en voldroie !
“Je, sire, por qoi m’an dodroie,
fait cele, ne quel mal ai gié ?
Vos avez molt enuit songié
et veü mervoilles an songe,
qui me gitez ci tel manconje
que vos ne me batites onques.
Li borjois se coreça donques,
si li respont par mautalant :
“Or me tenez vos trop a lant
et a failli et a mauvais
q’ainz si batue ne vi mais
con fustes orandroites ci,
et se Dex me face merci,
or me sanble ce desverie
car des treces n’avez vos mie.
Abastu ai vostre frestel !
Jes copai a mon ostel
au mains ensi con il i pert.
Qui fait folie, sel conpert !
Conparé avez vostre outraje
que vos m’avez ci fait domage.
“Que vos m’avez ci reprochié
vos pardoin je tot lo pechié
que mes treces avez encore.
Je cuit que vos sonjastes ores,
se trop ne vos dolent les rains
que vos me cuidastes ce faire !”
Li borjois ot honte et contraire.
A la teste li vait tastant,
si trove les tresces tenant
et des chevox molt grant planté.
Lors cuide bien estre enchanté.
Trespansez est et entrepris.
Par la corne a lo cousin pris
o la dame ot les treces prises
qu’il i ot botees et mises,
si prant la coe de l’anesse
q’ele ot botees par les fesse.
Adonc s’espert et esbaïst.
Por .c. livres mot ne deïst !
D’une grant piece en fu toz muz muz.
Si duremant fu esperduz
por lo songe don li sovint
qu’il ne set conmant il avint,
se l’estoire ne vos an mant
qu’il cuida par enchantemant
fust avenue ceste chose.
Et la dame lo blasme et chose
Q et dit que se Dex la secore,
grant honte li avoit mis sore
car el n’a soin de puterie.
Ce fu mauvaise lecherie !
Et s’i li dit mais tel outrage,
tost i avra honte et domage.
Cil li prie qu’el li pardoint.
Merci li crie et les mains joint.
“Dame, fait il, se Dex m’aït,
je vos cuidoie sanz desdit
avoir honie a tout jors mais mais mais
et voz treces copees pres,
mais or voi bien que c’est manconje.
Ainz mais ne sonjanul tel songe somge !”
