D’un vilein vos dirai un conte.
A tos les autres doint Diex honte
qui jehui matin se leverent !
Si di je pecahéi quar il erent
les terres et ont grant suor,
si sunt en fiens et en puor,
et gaaignent a grant mesese
les biens dont nos vivons a iese.
Il les gaaignent voirement,
si les nos vendent chierement !
Par aux s’en vait la paine tote
et par nos la premiere goute
et la flor de tant qu’il travaillent.
Aillent vilein laborer ! Aillent
quar nos ne savons laborer,
et si ne sai que Diex fist
ne de quel chose il s’entremist
de faire tant de vilenaille
que ja vilein a profit n’aille.
Non fera il ne ne doit faire
quar vileins est si deputaire
que ja nus des biens ne dira.
Pleüst aus sains don Dieu mira
tout le monde quant il l’ot fet,
“et si ne m’ont il riens mesfet ! -
que je fusse rois des vileins !
J’avroie plus dec. mile ains
a poindre cele vilenaille
parmi ces cus, parmi ces nages,
si verrïons tot a delivre
se nos porrïens sans aux vivre.
Si dient il qu’il nos sotienent,
et chascun jor nos vont et viennent
par dan Gaubert, par dant Orri,
li bien dont nos sonmes norri.
Maugrés an puissent il avoir
et de l’un et de l’autre avoir
et des eses que nos avons,
et des biens dont nos vivons !
Et savés por quoi il m’anuient ?
Por ce seulement quẹ il nos hient,
car s’il sunt .iii. a unẹ foiere
et il n’i ait qu’un seul proveire,
ou bien il soient .iii. ensanble,
si sont il mil, ce lor en sanble.
Dont il diẹnt : “Nomine patres,
avés veü que de bolastres ?
Plus en est que de pes d’asne !”
Trop heent chevaliers, par m’ame,
qui les poilent et qui taillent,
et par parole les assaillent.
Honis soient s’il nos aiment !
A soufrir font, por ce qu’i lsement
le blé et gaaignent le pain,
et si ne sont pas tuit vilein
por ce que il as viles sont.
D’autresi vilein en resont
dont je ne condirai ores mie
quar de ceur moeut la vilenie.
Or proïon qu’il ne place
qu’il ait vilein en ceste place,
ains soions plein de cortoisie !
D’un vilein vos dirai la vie
qui n’ert pas de son osté sire.
Sa fame en ert sirë et mestre.
E le feïst, s’el vousist, pestre !
Et bien en connoissiés de tex
qui n’ont pooir en lor ostex.
Ansi vos dirai de cesti
en cest contẹ dont dirai ici,
quar cil cove le sien savoir,
et si n’en puet nul bien avoir,
et quantqu’il cove, si pert,
et il voit que autres s’en sert.
De tos les biens que il gaaingne
n’iert il si hardis qu’il en preigne,
ains est povres et frarins.
Li vileins a non dans Garins
et sa fame dame Odïerne,
qui plus despent que il n’espergne.
N’ot tele entre Sainë et Loire,
mais ele ama tant le provoire
de sa vile, frere Thomas,
que ce ne fu ne ju ne gas.
Elẹ n’ot pas tort quar son mari
ot le vis et le cors mari,
et li prestrẹs o la teste rese
estoit ardans plus que n’est brese.
Sovent donënt a Odïerne
de la corgie de cisterne
et par desus des acoblés,
quant il est bien abuvrés,
souvent remonte sor la bele
tout adés sans frain et sans sele.
Au çoir quant li solax s’abesse,
lors dist la dame a la baiesse
qui a non, ce m’est vis, Doee :
“Fai, fait ele, de la tostee
a mon seignor qui la hors bat,
et si en mengeront cil chat,
si en ferons plus bele here
au vilein qui het bele chiere.
De moi a trestote sa vie,
que il ne l’a pas deservie,
eins li ferai enui et honte !”
Atant ici fenist mon conte.
