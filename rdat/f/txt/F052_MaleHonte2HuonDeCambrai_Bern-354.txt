Ci comance la male honte
Saignor, vos qui honte cremez,
a cest fablel bien entendez !
En Engleterre fu manant
.i. Englois riches et puissanz.
Riches estoit a desmesure,
mes la Morz, qui rien n’aseüre,
lou prist .i. jor a son ostel.
Partir devoit a son chatel
cil qui d’Engleterre estoit sire :
c’ert la costume de la ville.
Li vilains don je di lo conte,
l’en l’apeloit o païs Honte.
Honte avoit non icil vilains
qui de grant avoir estoit plains :
de granz richece estoit criez.
Mes ançois qu’il fust devïez,
parti en .ii. parz son avoir.
Ce que li rois en dut avoir
a mis en une soe male.
Cil qui lo vis a taint et pale
l’a chargiee a un suen conpere
sor Dieu et sor l’ame son pere
que presenter l’alast lou roi,
que s’ame n’en fust en effroi.
Quant sa chose ot si devisee,
morut selonc sa destinee.
Quant cil fu morz, cil ne se targe :
la male prent et si l’encharge.
Desi q’a Londres ne s’areste
la ou li rois tenoit sa feste.
A l’ainz qu’il pot entre en la sale
et a son col porte la male
qui molt estoit granz et velue.
Lou roi et les barons salue :
“Rois, fet il, enten a mon conte.
Ici t’aport la male honte.
La male honte recevez
que par droit avoir la devez !
Par saint Tomas lou bon martir,
je la vos ai bien fet enplir !
Je cuit bien lo plus en avez.
Esmaier pas ne vos devez.
La male honte est granz et lee
que je vos ai ci aportee.”
Li rois s’aïre, si l’esgarde.
“Vilains, fet il, li max feus t’arde
et Diex t’envoit mal enconbrier
ançois que j’aie destorbier !
Doner me viax .i. mauvés mes,
qui male honte me promés.
Mar lou pensas, par saint Climent !”
Voidier li fait lo pavement,
lo grant palés et la meson,
et puis doner sa livroison
a tiex serjanz qui tant lou batent
par pou que tot mort ne l’abatent.
Et cil, qui pris est a la trape,
a molt grant poinne s’en eschape.
La male honte a conparee
ou il avoit mainte denree,
maint anel d’or et mainte afiche.
Et li vilains tres bien s’afiche
qu’arieres ne retornera
devant que li rois fet avra
la male honte recevoir
car il ne la vialt pas avoir,
la malẹ son conpere frontel
qui li charja a son ostel
sor Dieu et sor son conparage,
mes toz çax ore mau domage
qui tant li ont doné des cox
que tot li ont ploiez les os.
La nuit se herberge en la ville
cil qui ne quiert barat ne guille,
puis vient a la cort lendemain,
si se conmande a saint Germain.
As fenestres do palais voit
lou roi qui entor lui avoit
de chevalerie grant masse,
et tote la corz i amasse.
Li vilains hautement parrole :
“Rois de Londres et de Nicole,
fai escouter et si m’entent !
La male honte encor t’atent !
Je ne me voil de ci movoir,
si l’avras fete recevoir.
La male honte par raison
doiz recevoir en ta meson
car ce est droiz et eritages.
Or la pren, si feras que sages
car nus fors que vos n’i a droit.
Bien est raisons que vostre soit !
“Oez, saignor, ce dit li rois,
com cil vilains me dit mes drois !
Certes, vilains, trop ies hardiz,
qui me laidenges et maudiz.
En t’estoutie doiz bien perdre !”
A .ii. serjanz lo fet aerdre,
qui l’ont boté fors de la cort,
mes ainz q’a son ostel retort
li ont tiex .xxx. cox donez
dont molt a esté estonez.
N’iert jorz des mois qu’il ne s’en sente !
Et li vilains molt se demente :
“Mar vi, fet il, la male honte
car molt en ai eü grant honte !
Cil mauvés rois que me demande,
qui si laidengier me conmande ?
Or a en lui trop de malice !
Mes par saint Jaque de Galice,
s’il ne reçoit demain la male,
n’en ora mes parrole en sale
ne plus ne l’en feré priere,
ainz l’en reporterai arriere !”
En la ville la nuit s’aaise,
mes des cox estoit a malaise !
Et lendemain se lieve au jor.
Onques n’i fist plus lonc sejor,
la male honte a son col pent.
D’aler a cort ne se repent.
Des barons fu la sale plainne
et li vilains forment se painne,
mes ainz que soit dedenz entrez,
a toz les barons encontrez
et lou roi tot premierement,
qui aloient conmunement
messe escouter a .i. mostier.
Et li vilains dist son mestier :
“Je revien, fet il, sire rois,
“en dist que tierce fois est drois ! -
si vos aport a bone estrine
la male honte. “Et lors l’encline.
“Ne voil vers vos de rien mesprendre
car bien tost me ferïez pendre
o essillier tot mon lignage.
J’aim miax assez en mon corage
que vos la male honte aiez
que mors en fusse ne plaiez.
La male honte vos remaingne,
s’en donez a vostre conpaigne,
as chevaliers de vostre table.
“Diex, dist li rois, de ce deable,
il ne sera ja chastïez !
Gardez qu’il soit pris et liez.
Livrez doit estre a grant essil !”
De totes parz fu aers cil.
“Gardez, fet li rois, ne s’en aille !”
.I. chevaliers de Cornoaille
lou roi apele isnelement :
“Sire, dist il, vilainnement
fetes demener ce preudome
ne ne savez encor la some
de la raison ne de son dit
ne ne savez s’il a mesdit.
Il ne vos quide rien mesdire !
Fetes lo delivrer, biax sire.
S’il a la chose por bien dite,
si l’en rendez haute merite
et li amendez lou mesfet
qu’en vostre cort li a l’en fet.”
Li rois respont : “Et jel conmant !”
Lors revint lo vilain avant
et si reconmence son conte.
“Sire, fet il, la male honte
vos aport ci o grant avoir.
Bon gré m’en deüssiez savoir !
En la terre de Cantorbille
manoit .i. hon en vostre ville.
Ja ne vos iert ses nons celez :
il estoit Hontë apelez.
Quant il se jut au lit mortel,
mander me fist a son ostel
por ce, biax sire, que je ere
et ses amis et ses conpere.
Partir fist son avoir par mi.
Vostre part vos envoie ci
en une male qui ert siue.
N’é talant que vostre cort siue.
Tant m’i a l’en donez de cox
que toz m’en est ploiez li dos !
Veez ici la male honte
ne ne tenez de ce nul conte.
La male honte aiez en chief
que vos n’en doignois ja relief.
La raison vos ai descoverte.”
Lors a li rois la male overte.
Assez i vit or et argent.
Li rois devant tote la gent
a lo vilain a raison mis :
“Tu t’ies, fet il, molt entremis
que j’eüsse la male honte
et s’avoir que i est a conte.
Je la doin toi et ton lignage
et la t’otroi en eritage.
Or t’en reva, si lor depart !”
A itant li vilains s’en part ;
toz liez s’en vint en son païs,
si a mendé toz ses amis
et les vilains de la contree.
Male honte lor a donee.
Onques nus frans hon point n’en ot.
N’i a vilain qui ne s’en lot !
Trestuit en furent parçonier.
Por ce dit an en reprovier
qui fu trové par icest conte
que vilain aient male honte !
