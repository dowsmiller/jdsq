D’uns vilains et de sa fame
Uns vilains ot sa fame espeuse,
qui molt estoit contralïeuse.
.I. jour furent ensemble alé
por eus deduire par .i. pré.
Li vilains a sa fame dist
c’onques mes de ses iex ne vit
nul pré fauchié si yvelment.
El li respont hastivement :
“Ainz fu o les forces trenchiez.”
Dist li vilains : “Il est fauchiez !
“Ainz est, fet la fame, tondus !”
Dont s’est li vilains irascus.
“Tu es, fet il, fole prouvee !
Ceste herbe fu a faus coupee,
mes tu es si engreste et fole
qu’avant veuls metre ta parole.
La moie veuls faire remaindre
et par engin me veuls ataindre.”
Li vilains l’a aval gitee,
si li a la langue coupee,
puis demande qu’avis li fu
et qu’ele en avoit entendu,
se li prez fu a faus fauchiez
ou s’a forces estoit trenchiez.
La ou cele ne pot parler,
a ses dois li prist a moustrer
que forces l’avoient trenchié
et que faux ne l’ot pas saié.
Par cest essemple veult moustrer
“bien le puet l’en souvent prover -
se fox parole une folie
et autre vient qui sens li die,
ne l’en croit pas, ainz s’en aïre.
La ou il set qu’il en est pire,
veult sa mençonge metre avant.
Nus nel feroit de ce taisant.
