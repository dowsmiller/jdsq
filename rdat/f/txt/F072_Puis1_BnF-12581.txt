D’un damoisel oï parler
qui de ce se voloit pener.
Tant comme il fu en sa jovente
mist en ce sa cure et s’antente
que lor angien peüst savoir
que nel peüssent decevoir.
De grant maniere se penoit.
Molt en enquist et molt en sot,
et quant il dut fame espouser,
a .i. sage home ala parler
por anquerre et por demander
commant il la porroit garder.
Li prodons le tint por bricon
et nequedant une maison
li rova faire ou il n’eüst
paroi qui de pierre ne fust.
Ja mar i avroit que .i. us
et une fenestre desus
et s’ot tant haute que issir
n’en peüst home ne venir
et que seulement la luor
en peüst on avoir le jor.
Dedanz la maison la meïst
ne ja nule foiz n’an issist.
Assez li donast a mangier
et maa vestir et a chaucier
et sanz forfait le refeïst
que orguiaus ne s’i ambatist.
Quant cil oï l’anseignement,
ne demora pas longuement.
La maison fist tot a la guise
que li prodons li ot aprise.
Sa famë i mist en prison.
Quant issoit fors de la meson,
dedans l’anfermoit fermement.
Quant il antroit anz ansiment
et la nuit quant il se couchoit,
la clef a son chevez metoit.
Longues la tint en sela baillie
que se fere volsist folie,
el n’an poïst avoir laissor.
Mais or avint einsis .i. jor
que il fu au marchié alez
et si ot l’uis molt bien fermé.
La dame acostumee estoit,
si tost comme il fors en estoit,
que a la fenestre montoit
et cels par defors en estoit
que a la fenestre montoit
et cels par defors esgardoit.
.I. damoisel i vit passer.
Commança lui a regarder.
Sagement le vit contenir
et bel aler et bel venir
et biau li sambla durement
et de molt bel contenement.
Estrangement le covoita
en son coragë et ama,
mais ne savoit angien trover
commant poïst a lui parler.
Longuement s’i estudïa.
A la parfin se porpensa
que son seignor eniverroit,
et la nuit quant il dormiroit,
la clef tout belement prandroit
desouz son chief et s’an istroit
et parleroit a son ami
que ele avoit tant ancovi.
Ensis fist comme ele pensait.
Son mari la nuit enyvra
et la clef print et s’an issi,
si ala droit a son ami
que ele avoit tant encovi.
Chascune nuit ainsis servoit
et ses mariz mot n’an savoit
car adés avant revenoit
que cil s’esveillast qui dormoit.
Neporquant cil l’ot bien apris,
que molt s’an estoit antremis,
que ja fame n’estra gardee,
ne face ce qui li agree.
De la soe se mervilloit
que chascune nuit se penoit
de li faire boivre a forfet.
Bien sot que ce estoit atret
de lui abeter et deçoivre,
et que por el nel fesoit boivre.
Porpensa soi qu’il en savroit
la verité se il pooit.
Une nuit faint qu’ivres estoit
# et si but mains qu’il ne soloit.
Quant il se fu alez couchier
et commança fort a ronchier
por li deçoivre et esprover,
el ne se vost pas oblier
que sa costume ne feïst.
La clef desoz le chevez prist,
l’uis defferma et s’an issi
et ala droit a son ami.
Quant ele fu hors, cil saut sus
et as talons li ferma l’uis.
A la fenestre s’apoia
desi que ele repaira.
Quant ele vient, si a trovee
l’uis par dedanz molt bien fermee.
L’uis a bouté molt belement,
n’osa apeler autrement,
et ses mariz li demanda
comme effreez : “Qui est ce la,
qui a tel hore iés a mon huis ?
“Sire, dit el, il n’i a plus,
mais malement sui entreprise !
Por Dieu et por vostre franchise
en aiez ceste foiz merci !
Et je loiaument vos affi
que jamés nel me penserai
et loiaument vos servirai
d’or en avant toute ma vie !
“Certes, dit il, ce n’i a mie.
Jamés o moi ne coucherez.
La fors a l’uis vos deduirez
tant que i soient assamblé
tuit cil de vostre parenté,
si lor mosterrai en quel sens
vos m’avez or servi lonc tens.
“Sire, dit el, por Dieu merci !
Se vous ne le faites ainsi,
donc sachiez vos que orandroit
morrai de quel mort que ce soit !
Miex voil de vos estre sevree,
que je fusse a honte esgardee.
Puis ne me chaut qu’an teigne conte
que je n’i savrai avoir honte.
Ci a un puis dejoste moi,
certes, dont je buvrai sanz soi
tant que li cuers me crevera !
Si m’aït Diex, je savrai ja
se ne me venez l’uis ovrir.
Et si ne poez vos faillir
que vos ne soiez por ma mort,
ou soit a droit ou soit a tort,
a honte et a deshonor mis,
se Diex garit touz mes amis !
“Dame, li mariz li respont,
li puis si est granz et parfons.
Bien vos poez noier dedanz !
Dahaiz ait el col et es dens
cui en chaut se tant en buvez
que toz jors en aiez assez !
Et vos avez bien desservi
que vos doiez morir einsi,
et encor pis que, voiant gent,
deüssiez morir plus vilment !”
Cele qui fu molt angigneuse,
une grant pierre mervilleuse
a vers son vis amont levee
et l’a d’aïr ou puis gitee.
Grant noise fist quant el chaï
et li mariz, quant il l’oï :
“Halas, dit il, je sui honiz !
Noïe s’est dedanz ce puis !
Ocise s’est par mon pechié !
Molt ai malement esploitié !”
A l’uis court et l’a deffermé,
et cele fu sus .i. degré
ou tapie fu et muciee.
Quant il fu fors, anz s’est lanciee.
As talons li a l’uis serré,
puis l’a par dedanz bien fermé.
Ester s’an va a la fenestre.
“Ha, Diex, fait il, ce que puet estre ?
N’est mie fame, ains est deable,
qui si par est or decevable !
Nus hons ne s’an porroit garder !
Dame, dit il, laissiez ester :
quanque meffet m’avez, dou tout
ja ne m’an orrez parler mot.
Venez moi cest huis deffermer,
si me laissiez laianz antrer,
et je vos acovenant bien
que je jamais por nule rien
que vos faciez ne parlerai,
car or a primes voi et sai
que s’entente pert et sa poine
qui de fame garder se poine !
Et je voirement folioie
qui de vos garder me penoie.
“Ahi, dit ele, traïtor !
Cuvers lechierres ! Male amor
m’avez mostree et male foi !
Tiex iestes que vos n’avez loi !
Chascune nuit me guerpissiez
et toute seule me laissiez
por voz pustains ou vos alez !
Si estes or acostumez
que ja ne vos en faura nuit !
Cuidiez vos que il ne m’anuit ?
Si fait voir et si doit il faire !
Mais j’ai esté trop debonaire
que je n’an daignoie parler.
Mais or ne le voil plus celer !
Ja n’antrerez mais ci dedanz,
certes, deci que voz parenz
et li mien seront assamblé,
si lor dirai la verité :
com vos m’avez lonc tens servie
et por voz pustains relenquie !”
Que vos feroie longue fable ?
Ce fu la fame au vif deable,
qui onques ne vost otroier,
por prometre ne por loier
ne por riens que covenançast,
que dedanz la maison antrast,
ainz manda par matin sa gent
et a trestouz communement
fist acroire par volanté verité
que il s’estoit de lui amblez
la nuit et einsis s’an ambloit
chascune nuit, si l’anuioit
et seule la deguerpissoit
jusque au matin qu’il revenoit.
Quant cil le sien conte contoit,
cele voiant touz li torbloit
toute sa raison et son conte.
Cil moroit de duel et de honte,
qui a grant tort blasmez estoit.
Mais fust a tort ou fust a droit,
cele agençoiteinsis son conte
que li blasmẹs et toute la honte
en fu sor son mari tornee,
et ele fu si desblasmee
que de riens n’an fu mescreüe,
mais por prodefame tenue.
