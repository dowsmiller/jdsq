Ci commence le dit des .iii. chanoinesses de Couloigne
Il n’a homme de si a Sens,
s’adés vouloit parler de sens,
c’on n’en prisast mains son savoir.
Bon fait sotie et sens savoir !
Qui set aucunes truffes dire
ou parlé n’ait de duel ne d’ire,
puis que de mesdit n’i a point,
maintes foiz vient aussi a point
a l’oïr que fait uns sarmons.
Il a chanoinesses a Mons,
au Moustier seur Sambre, a Nivele,
et a Andaine mainte bele,
et trop plus assez a Maubeuge,
mais orendroit conter vous veul ge,
sanz ajouster mot de mençoingne,
de .iii. de celes de Couloingne,
et dire .i. poi de reverie,
par covent que chascuns en rie
s’il y a mot qui bien le vaille.
De longue rime ne me chaille,
mais briement, sanz prologue faire,
vous veul dire et conter l’afaire
de ces .iii. dames chanoinesses,
d’amour aprises et maistresses.
L’art sorent tout et le mestier
de quanqu’en amer a mestier.
Tant l’avoient lonc temps usé
c’on tenoit ja pour refusé
leur cors et leur biautez usees,
s’erent ainsi que refusees,
et nonpourquant mout erent cointes
et jolies, et biaus acointes
orent racointiez de nouvel.
Ce les tenoit en grant revel
et faisoit en amour penser.
Or vous voudrai avant passer
et dire toute l’aventure
d’eles et la verité pure
selonc ma vraie entencïon.
Vigille iert d’une Assencïon
que chascuns doit joie mener,
et Diex, qui me volt amener
a droit port, si bien m’asena
qu’a l’eglyse droit m’amena,
s’i fui a bonne destinee
tant que grant messe fu finee
et touz li mestiers Dieu finez.
Je, qui pas n’estoie avinez
au matin ne beü n’avoie,
parmi le cuer tornai ma voie
pour moi vers l’ostel ravoier,
et eürs me volt convoier,
qui si tres bien me convoia
qu’entre ces dames m’avoia,
ou il fesoit si tres bel estre.
C’iert uns fins paradis terrestre
plain d’anges, de sains et d’ymages !
Tant y avoit de biaus visages
et de douz qu’il me fu avis
qu’en regardant fusse ravis.
Onques n’oi si grant melodie
et si n’oi pas chiere esbahie.
Quant je fui a moi revenuz,
balades et rondiaus menuz
leur dis et autres dis d’amours,
de complaintes et de clamours,
que mout tres volentiers oïrent,
et en l’oiant me conjoïrent
et dirent : “Jere, bons compains,
habandonnez te soit nos pains,
nos chars, nos vins ! Et nos ostez
jamais ne te sera ostez.
Bons es pour soulacier malades,
qui tant ses rondiaus et balades !
De toi ne doit estre se non
nus princes ! Or nous di ton non,
tant que bien t’aions cogneü.
T’avons nous autre foiz veü ?
Seroies tu nient Raniqués ?
“Non voir, dame, mais Watriqués
sui nommez jusqu’en Areblois,
menestrel au conte de Blois
et monseignor mesirẹ Gauchier
de Chastillon.” “Tant t’ai plus chier,
dist li une, par saint Niquaise !
Avec moi disneras tout aise
car toutes aprestees sommes
de servir ceuls dont tu te nommes,
si t’en verrai plus volentiers.
Mes ostiex est tiens touz entiers
et quanque j’ai, de ce me vant !
Or me sui et g’irai devant.
Nous n’i serons qu’entre nous trois
compaignes. Li liex est estrois.
En secré nous voulon baignier :
plus n’en i voil acompaignier.
La nous diras de tes bons mos.
Vien i ! Si voir que parler m’os,
tu seras aise a volenté.
On m’a des ersoir presenté
.ii. chisnes cras et .iii. chapons.”
Et je, sanz faire autre respons,
volentiers et de clere vois
dis : “Dame, granz merciz, g’i vois !
Je ne m’en doi faire prier !
Je vous sivrai sanz detrier.”
A tant entrai en la maison
ou ja iert du mengier saison,
s’erent .ii. des dames venues,
chascune en son baing toutes nues,
et la tierce sanz nul desdaing
se despoille et entre en son baing,
c’onques pour moi n’i fist dangier.
Lors commenchames a mengier.
Ma table estoit assez pres d’eles,
si les vi vermeilles et beles
et esprises de grant chaleur.
Ce leur fesoit avoir couleur,
li bains chaus et li bons vins frois,
dont assez burent sanz esfrois.
La fumes aise de touz poins,
et quant il fu du parler poins,
je commençai D’amer l’escole,
qui l’amant a amer escole
“car eles le voudrent oïr
pour vie amoreuse esjoïr -
et ceuls qui aiment de cuer fin.
Et quant mes dis fu trais a fin,
que chascune ot bien escouté,
l’unë en a l’autre bouté
et distrent que c’iert tres bien dit,
puis me firent .i. autre dit
commencier par commandement,
qui parlast plus parfondement
de paroles crasses et doilles,
“si que de risees nous moilles,
dist l’une des miex emparlees.
Nous sommes compaignes quarrees.
Di hardiment de quanqu’il touche
a vis s’il te vient a la bouche.
Ja n’en seras de nous repris.
Ne voulons pas choses de pris,
mais ce qui miex rire nous face !”
A tant leur redreçai ma face,
si leur dis le dit a briez mos
des .iii. vis rois et des .iii. mos,
comment l’un l’autre rampona,
dont li cons jugement donna
qu’ainz n’en fu bleciez ne quassez.
De ce ristrent elles assez
et d’autres bons mos que je di.
A tant au bien boire entendi.
Mes parlers lors fu acoisiez
tant que fui de touz poins aisiez
et chascune a son droit aisie.
Lors parla la plus envoisie
et dit que celle ait mal dehait
qui ne fera aucun souhait
tel qu’i as dames ne desplaise.
“Nous sommes ci a pais et aise.
Si disons gogues et risees !
Nous n’en poons estre accusees
car nous sommes en lieu secré.”
Lors dist cele au cuer plus letré :
“Honnie soit a cui il poise !
Or faites abaissier la noise
tant que je aie souhaidié,
car Diex proprement m’a aidié
a mon souhait a aviser.
Or le vous voudrai deviser.
fust aumosne aussi com pechiés,
et c’on en aquerist pardon
de touz mesfais et guerredon,
que ja Diex ne s’en courouçast.
Mais certes, qui que en grouchast,
je vous jur et ai en couvent
sonner m’en feroie souvent
s’ensi estoit que je devise.
“Or est il temps que je m’avise,
dist la seconde, a souhaidier
chose qui miex nous puist aidier.
Je souhaide a Nostre Seignor
La quelle set miex souhaidier ?
Juges, se Diex te puist aidier,
ou quel puet plus de bien avoir ?
“Dames, je ne le puis savoir,
dist Watriqués, sanz les plus sages,
si serai du porter messages
tant que l’on en avra jugié.”
Ainsi pris d’eles mon congié,
si mis tout cest affaire en rime,
ou il n’a ne honte ne crime
ne chose qui grieve a nului,
qui que le voille traire a lui.
Huimais n’en puet estre autre chose.
N’ai deservi que nus m’en chose.
A moi ne s’en doit nus combatre.
Ce sont risees pour esbatre
les roys, les princes et les contes.
Ci faut des .iii. dames li contes.
