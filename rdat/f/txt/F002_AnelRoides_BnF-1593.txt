De l’annel qui faisoit les vis grans et roides
Haiseaus redit c’uns hons estoit,
.i. merveilleus anel avoit.
Tant com i l’avoit en son doit,
adés son membre li croissoit.
.I. jor chevauchoit une plaigne
tant qu’il trova une fonteine.
Descenduz est quant il la vit
et les la fonteine s’asist.
Si lava ses meins et son vis,
et son anel, qu’il a hors mis.
Quant il li plut, si s’en leva,
mes l’anel seur l’erbe oublia.
.I. evesque par la passoit.
Si tost com la fonteine voit,
il descent et trova l’anel.
Por ce que il le vit si bel,
en son doi l’a mis ; sanz atendre
le membre li commence a tendre.
Quant il li ot .i. poi esté,
ez vos l’evesque remonté.
A moult tres grant mesese estoit
du membre qui si li tendoit.
Ne n’aloit pas sans plus tendant,
ençois aloit tor jors croissant.
Tant crut et va tant aloignant
que ses braies vont derompant.
Li evesques honteusement
moutre s’aventure a sa gent,
mes nul n’i ot qui s’avertist
que ce li anel li feïst.
Tant crut qu’i li traïne a terre.
Par conseil commanda a querre
home ou fame qui li aidast
et qui a point le ramenast.
Cil qui l’anel avoit perdu
ceste merveille a entendu.
A l’evesque est venuz tot droit,
si demanda qu’i li donroit
du sien s’i le poeit garir.
Cil qui avoit trop a soufrir
li dist : “Tot a vostre talent !
“J’avrai dont, fet il, par covent
vos .ii. aneaus tout au premier
et .c. livres de vos deniers.”
Quant les aneaus furent fors tres,
li membres est tantost retrés :
ainz que cil eüst ses .c. livres
fu li evesques tot delivres.
Et cil marchié fu bien seanz,
comme chascun en fu joianz !
