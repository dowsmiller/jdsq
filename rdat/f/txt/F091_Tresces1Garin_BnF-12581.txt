Et commance li fabliaus des treces
Puis que je l’ai si entrepris,
n’est droiz que je soie repris
por angoisse ne por destreces.
A rimer le fablel des treces
ai mis de mon tens un petit.
Or oiez que li fabliaus dit,
que uns borjois preuz et hardiz,
sages et en faiz et en diz,
de bones taches entechiez,
lez sa fame se fu couchiez
un mardi a soir en son lit,
que mout estoit a grant delit
que bele estoit a grant mervoille.
Cil s’andormi et cele voille,
qui atendoit autre aventure.
Ez vos atant grant aleüre,
ou fust a tort ou a raison,
son ami ammi la maison,
qui entroit par une fenestre
comme cil qui bien savoit l’estre.
Il vint au lit, si se deschauce,
qu’il n’i laissa soller ne chauce,
cote ne braies ne chemise.
Et la dame fu ademise :
quant le sent, vers li s’est tornee,
son mari fist la bestornee,
qui delez son costel gisoit.
Et cil de li fist son esploit,
qu’estoit venuz novelement.
Aprés, se li fabliaus n’an mant,
fu tant la dame o son ami
qu’andui ou lit sont endormi.
Tuit troi dorment en une tire,
que nus nes sache ne ne tire.
Li borjois s’esveilla premiers,
com cil qu’an iere costumiers.
Devers sa fame se torna,
son braz par desoruz li gita,
si sent la teste d’autre part
de celui qui ot el lit part.
Bien sot que se fu une ou uns,
qu’ainsis li fust li liz communs.
Lors sailli sus par son effort
com cil qui fu en grant effort.
Celui qui lez sa fame jut
print que eschaper ne li plut.
Cil se sent pris, forment li grieve !
Li borjois a son col le lieve
qu’il n’iere de rien ses amis.
En une grant cuve l’a mis.
Enqui n’avra point de deduit
s’il ne set por quoi il i vint !
Li borjois a son lit revint.
Sa fame apele, si li dist :
“Or tost, fait il, sanz contredit
prenez le, si le saisissiez
par les chevos, si nou laissiez
por riens qui vos doie grever !
G’irai la chandoile alumer,
si quenoistrai ce menigaut !”
A ice mot la dame saut.
Son ami par les chevos prist.
Ce pesa li c’on tant mesprist,
mais el le fist contre son cuer.
Et li borjois dit : “Bele suer,
gardez que il ne vos eschap !
Vos n’i porriez avoir rachap
que vos n’i morissiez a honte !”
A ice mot n’i fist lonc conte.
Lors va alumer la chandoile.
La dame son ami apele :
“Or tost, fait ele, vestez vos !
Ne soiez lans ne pereçous,
recreüz ne de cuer failliz !”
Cil est de la cuve saliz.
Tantost se vest et aparoille.
Or orrez ja fiere mervoille,
commant fame set decevoir
et mançonge dire por voir !
Un veel ot en la maison,
qui fu lïez a .i. baston
et atachiez d’une cordele :
une genice estoit mout bele.
La dame s’an ala la voie.
La genice tantost desloie,
si la print par devers la teste,
en la cuve a mise la beste.
Ses amis vint a garison
tout sanz ennui, sanz mesprison,
c’onques la nuit il ne revint !
Li borjois soffla le feu bien.
Tant le soffla qu’a cuer, qu’a painne,
qu’a po que ne li faut l’alainne !
Quant la chandoillẹ fu alumee,
plore des iex por la fumee.
Lors s’est tant hastez car il vient
a la cuve ou la dame tient
le veel, se li print a dire :
“Tien le tu bien ?” “Oïl voir, sire !
“Et je aport, dit il, m’espee,
si avra la teste copee !”
Quant vient a la cuvẹ, si esgarde
le veel que la dame garde.
“Ahi ! dit li borjois, ahi !
Fame, tant sez male aventure !
Souz ciel n’a nule creature
ne deceüsses par verté !
Mout avez or tost tresgité
vostre lecheor ! Par ma teste,
je ne mis pas ci ceste beste !
“Sire, fait ele, si feïstes,
ainz autre chose n’i meïstes !
Nel dites pas, ce seroit faus !
“Vos i mentez com delloiaus,
dit li borjois, mais vos, puste orde !”
A ce mot la dame s’an torne,
si va o son ami gesir
tout belement et par loisir,
qu’ele amoit mout et tenoit chier.
Et li borjois s’ala couchier,
qui iere las et traveilliez,
si s’andormi, ne set que face.
Et la dame bel se porchace
commant le puisse decevoir
et la grace de lui avoir.
Lors apele une soe ammie :
“Ma douce suer, ne vos poist mie,
ainz en alez deci au jor
dormir avecque mon seignor,
et je vos paierai demain
.v. sous touz ses en vostre main,
car se delez lui vos sentoit,
ja de moi ne li sovanroit,
ainz cuideroit que je se fusse
qui delez son costé geüsse.
Mout dout le blasme de la gent !”
Cele, qui covoita l’argent,
li dist tantost qu’elë iroit,
mais ne vorroit por nul androit
qu’il la ferist ne feïst honte.
“Or tenez d’autre chose conte,
dit la borjoisẹ, ce ne puet estre !”
Atant cele, qui bien sot l’estre,
s’an est en l’ostel ambatue,
si s’est despoillieẹ toute nue,
se s’est lez le borjois couchiee,
mais je dout qu’il ne l’an meschiee,
car li borjois fu esveilliez,
qui n’iere las ne traveilliez
fors que de corrouz et d’anui.
Et quant il sent celi lez lui,
sa fame cuide avoir trovee.
“Ahi, dit il, fole provee,
estes vos revenue ci ?
Se jamais ai de vos merci,
dont soie je honiz en terre !”
N’ala pas loig .i. baston querre
qu’a son chevet en avoit .ii..
Lors le saisi par les cheveus
que ele avoit luisanz et sors
tout autresi comme fins ors.
Le chief sa fame resambloit.
Cele, qui de paor trambloit,
n’ose crier, mais mout s’esmaie,
et li borjois tel cop li paie
d’une part et d’autre por voir
tant que morte la cuide avoir.
Et quant dou batre fu lassez,
ne li fu mie ancor asez.
Puis a juré son sairement
que il la honniroit dou cors.
Lors li tranche les treces fors,
au plus pres qu’il pot de la teste.
Cele s’an fuit, plus n’i areste,
fuiant s’an va comme chaitive.
A la borjoise mout estrive.
Lors li conte la covenue,
que li borjois li avoit faite.
Toute l’eschine li a fraite.
Ne gagnera jamais son pain
car sor li n’a ne pié ne main
ne soit brisiez, ce li est vis.
Les larmes li chieent dou vis.
Et de ses treces ot tel duel
morte vossist estre a son vueil.
Quant la borjoise ot escouté
ce que cele li ot conté,
si la conforte a son pooir
et dit que ele ira por voir
querre la cote et la chemise.
Tantost s’est a la voie mise,
si s’est en l’ostel ambatue.
Cil, qui la cuide avoir batue,
s’est recouchiez et puis s’andort.
La dame quiert et serche fort
tant qu’ele a les treces trovees
qu’il ot souz le cossin boutees,
puis quiert la cote et la chemise
que cil ne s’an est garde prinse.
Tout prent et estuie mout bien,
puis se porpense d’une rien,
d’un barat mout bel en requoi !
Laianz avoit .i. palefroi.
La dame s’an va cele part,
qui mout savoit d’engin et d’art.
Au cheval a la coe cospee
et desouz le chevaet boutee,
puis si despoille sa chemise.
Tout belement et par devise
lez son mari se muce et couche,
qui se gisoit ammi la couche,
et quant li jors fu esclairiez,
que li borjois fu esveilliez,
sa fame senetsent, si la regarde.
“Par foi, dit il, tu ies musarde
quant ies a l’ostel revenue,
car tu fus arsoir si batue
que je cuidai, se Diex me voie,
que jamais n’alasses par voie !
Or me gehissiez neporquant,
quant je vos bati arsoir tant,
commant avez nul recovrier.
Certes, mout me puis mervillier
se trop ne vos doulez des rains,
et se vos avez les os sains.
Verité savoir an vorroie !
“Sire, por quoi me desdiroie,
dit la dame, que mal ai je ?
Vos avez annuit mout songié
que vos me cuidastes ce faire !”
Li borjois ot honte et contraire.
A la teste li va tastant.
Les treces li trueve tenant
et des chevos a grant planté.
Lors cuide bien estre anchantez
et angigniez et entrepris !
Par le chief a le cossin pris,
si le soulieve isnelement.
La coe dou palefroi sent.
Com la coẹ dou palefroi ot,
por .c. livres ne deïst mot !
Une grant piece an fu touz muz.
Si durement fu esperduz
qu’il cuida par anchantement
“je le vos di apertement -
li fust avenu ceste chose.
La dame si le blasme et chose
et dit, se ja Diex la sequeure,
que grant honte li a mis seure,
et s’il li dit mais tel outrage,
tost i porra avoir domage.
Li borjois li priẹ que li pardoint.
Merci li crie et ses mains joint.
“Dame, fait il, se Diex me voie,
je vos cuidai bien toute voie
avoir honie a touz jors mais
et les treces cospees pres,
mais je voi bien que c’est mançonge.
Ainz ne sonjai mais si mal songe
com j’ai mon cheval escoé,
don j’ai forment le cuer iré !”
Par cest fabliau poez savoir
que cil ne fait mie savoir
qui croit fame de riens qu’avaigne,
mais de ce a vos touz sovaigne
de celi qui en tel maniere
torna tout ce devant darriere !
