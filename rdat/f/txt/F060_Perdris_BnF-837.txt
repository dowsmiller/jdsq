¶ Le dit des perdriz
Por ce que fabliaus dire sueil
en lieu de fable dire vueil
une aventure qui est vraie,
d’un vilain qui delez sa haie
prist .ii. pertris par aventure.
En l’atorner mist molt sa cure,
sa fame les fist au feu metre.
Ele s’en sot bien entremetre :
le feu a fet, la haste atorne,
et li vilains tantost s’en torne.
Por le prestre s’en va corant,
mes au revenir tarda tant
que cuites furent les pertris.
La dame a le haste jus mis,
s’en pinça une peleüre
quar molt ama la lecheüre
quant Diex li dona a avoir.
Ne beoit pas a grant avoir,
mes a toz ses bons acomplir.
L’une pertris cort envaïr.
An.ii. les eles en menjue,
puis est alee en mi la rue
savoir se ses sires venoit.
Quant ele venir ne le voit,
tantost arriere s’en retorne
et le remanant tel atorne
mal du morsel qui remainsist.
A donc s’apenssa et si dist
que l’autre encore mengera.
Molt tres bien set qu’ele dira
s’on li demande que devindrent.
Ele dira que li chat vindrent
quant ele les ot arrier tretes.
Tost li orent des mains retretes
et chascuns la seue en porta.
Ainsi ce dist eschapera.
Puis va en mi la rue ester
por son mari abeveter
et quant ele nel voit venir,
la langue li prist a fremir
sus la pertris qu’ele ot lessie.
Ja ert toute vive enragie
s’encor n’en a i. petitet.
Le col en tret tout souavet,
si le menja par grant douçor.
Ses dois en leche tout entor.
“Lasse, fet ele, que ferai ?
Se tout menjue, que dirai
et comment le porrai lessier ?
J’en ai molt tres grant desirrier !
Or aviegne qu’avenir puet
quar toute mengier le m’estuet !”
Tant dura cele demoree
que la dame fu saoulee.
Et li vilains ne tarda mie.
A l’ostel vint, en haut s’escrie :
“Diva ! Sont cuites les pertris ?
“Sire, dist ele, ainçois va pis
quar mengies les a li chas !”
Li vilains saut isnel le pas,
seure li cort comme enragiez.
Ja li eüst les iex sachiez
quant el crie : “C’est gas ! C’est gas !
Fuiez, fet ele, sathanas !
Couvertes sont por tenir chaudes.
“Ja vous chantaisse putes laudes,
fet il, foi que je doi saint Ladre !
Or ça, mon bon hanap de madre
et ma plus bele blanche nape,
si l’estenderai sus ma chape,
souz cele treille en cel praiel !
“Mes vous prenez vostre coutel
qui grant mestier a d’aguisier
si le fetes .i. pou trenchier
a cele pierre en cele cort !”
Li vilains se despoille et cort
le coutel tout nu en sa main.
A tant ez vous le chapelain
qui leenz venoit por mengier.
A la dame vint sanz targier
si l’acole molt doucement
et cele li dist simplement :
“Sire, dist el, fuiez, fuiez !
Ja ne serai ou vous soiez
honiz ne malmis de vo cors !
Mes sires est alez lafors
por son grant coutel aguisier
et dist qu’il vous voudra trenchier
les coilles s’il vous puet tenir !
“De Dieu te puist il souvenir !
dist li prestres. Qu’est que tu dis ?
Nous devons mengier .ii. pertris
que tes sires prist hui matin !”
Cele li dist : “Par saint Martin,
ceenz n’a pertris ne oisel !
De vo mengier me seroit bel
et moi peseroit de vo mal,
mes ore esgardez la aval
comme il aguise son coutel !
“Jel voi, dist il, par mon chapel !
Je cuit bien que tu as voir dit !”
Leenz demora molt petit,
ainz s’en fuï grant aleüre,
et cele crie : “A bone eüre
venez vous en sire Gombaut !
“Qu’as tu, dist il, se Diex te saut ?
“Que j’ai ? Tout a tens le savrez,
mes se tost corre ne poez,
perte i avrez si com je croi,
quar par la foi que je vous doi,
li prestre en porte voz pertris !”
Li preudom fu toz aatis.
Le coutel en porte en sa main,
s’en cort aprés le chapelain.
Quant il le vit, se li escrie :
“Ainsi nes en porterez mie !”
Puis s’escrie a granz alenees :
“Bien les en portez eschaufees !
Ça les lerez se vous ataing !
Vous serïez mauvés compaing
se vous les mengiiez sanz moi !”
Li prestre esgarde derrier soi
et voit acorre le vilain.
Quant voit le coutel en sa main,
mors cuide estre se il l’ataint.
De tost corre pas ne se faint,
et li vilains penssoit de corre,
qui les pertris cuidoit rescorre,
mes li prestres de grant randon
s’est enfermez en sa meson.
A l’ostel li vilains retorne
et lors sa fame en aresone :
“Diva, fet il, et quar me dis
comment tu perdis les pertris !”
Cele li dist : “Se Diex m’aït,
tantost que li prestres me vit,
si me pria, se tant l’amaisse,
que je les pertris li moustraisse,
quar molt volentiers les verroit.
Et je le menai la tout droit
ou je les avoie couvertes.
Il ot tantost les mains ouvertes,
si les prist et si s’en fuï,
mes je gueres ne le sivi,
ainz le vous fis molt tost savoir.”
Cil respont : “Bien pués dire voir.
Or le lessons a itant estre.”
Ainsi fu engingniez le prestre
et Gombaus qui les pertris prist.
Par example cis fabliaus dist
fame est fete por decevoir.
Mençonge fet devenir voir
et voir fet devenir mençonge.
Cil n’i vout metre plus d’alonge,
qui fist cest fablel et ces dis.
Ci faut li fabliaus des pertris.
