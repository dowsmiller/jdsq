Du vilain asnier
Il avint ja a Monpellier
c’un vilein estoit costumier
de fiens chargier et amasser
a .ii. asnes terre fumer.
.I. jor ot ses asnes chargiez.
Maintenant ne s’est atargiez.
El borc entra, ses asnes maine,
devant lui chaçoit a grant paine.
Souvent li estuet dirë : “Hez !”
Tant a fait que il est entrez
devant la rue as espiciers.
Li vallet batent les mortiers.
Et quant il les espices sent,
qui li donast .c. mars d’argent,
ne marchast il avant .i. pas,
ainz chiet pasmez isnelepas
autresi com se il fust morz.
Iluec fu granz li desconforz
des genz qui dient : “Diex, merci !
Vez de cest home qu’est morz ci !”
Et ne sevent dire por quoi.
Et li asne esturent tuit quoi
enmi la rue volentiers,
quar l’asne n’est pas costumiers
d’aler se l’en nes le n semonoit.
.I. preudome qu’iluec estoit,
qui en la rue avoit esté,
cele part vient, s’a demandé
as genz que entor lui veoit :
“Seignor, fait il, se nul voloit
a faire garir cest preudom,
gel gariroie por du son.”
Maintenant li dit .i. borgois :
“Garissiez le tot demenois !
.XX. sous avrez de mes deniers.”
Et cil respont : “Molt volantiers !”
Donc prant la forche qu’il portoit,
a quoi il ses asnes chaçoit.
Du fien a pris une palee,
si li a au nes aportee.
Quant cil sent du fiens la flairor
et perdi des herbes l’odor,
les elz oevre, s’est sus sailliz
et dist que il est toz gariz.
Molt en est liez et joie en a,
et dit par iluec ne vendra
jamais se aillors puet passer.
Et por ce vos vueil ge monstrer
que cil fait et sens et mesure
qui d’orgueil se desennature.
Ne se doit nus desnaturer !
