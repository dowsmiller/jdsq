D’Estourmi
Por ce que je vous ai molt chier,
vous vueil .i. fablel commencier
d’une aventure qui avint.
C’est d’un preudomme qui devint
povres entre lui et sa fame.
Non ot Jehans et ele Yfame.
Riches genz avoient esté,
puis revindrent en povreté,
mes je ne sai par quoi ce fu
quar onques conté ne me fu.
Por ce ne le doi pas savoir.
Troi prestre par lor mal savoir
covoitierent dame Yfamain ;
bien la cuidierent a la main
avoir prise por la poverte
qui la feroit a descouverte.
De folie se porpensserent
quar par mi la mort en passerent
issi com vous m’orrez conter
se vous me volez escouter,
et la matere le devine,
qui nous raconte la couvine
de la dame et des .iii. prelaz.
Chascuns desirre le solaz
de dame Yfamain a avoir.
Por ce li promistrent avoir,
je cuit, plus de .iiii. xx. livres.
Ainsi le tesmoingne li livres
et la matere le raconte
si com cil furent a grant honte
livré par lor maleürtez,
mes ce fist lor desleautez
de lor crupes et de lor rains.
Bien l’orrez dire au daarrains
por que vous vueilliez tant atendre.
Ainz Yfame ne vout entendre
lor parole ne lor reson,
ainz a tout conté son baron
l’afere, tout si comme il va.
Jehans li respondi : “Di va !
Bele suer, me contes tu voir ?
Te prometent il tant d’avoir
com tu me vas ci acontant ?
“Oïl, biaus frere, plus que tant,
mes que je vueille lor bons fere.
“Dehez ait qui en a que fere,
fet Jehans, en itel manière !
Miex ameroie en une biere
estre mors et ensevelis
que ja eüssent lor delis
de vous a nul jor de ma vie !
“Sire, ne vous esmaiez mie,
fet Yfame qui molt fu sage.
Povretez qui molt est sauvage
nous a mis en molt mal trepeil.
Or feroit bon croire conseil
par qoi nous en fussons geté.
Li prestre sont riche renté,
s’ont trop dont nous avons petit.
Se vous volez croire mon dit,
de povreté vous geterai
et a grant honte meterai
ceus qui me cuident engingnier.
“Va donc, pensse du hamoingnier,
fet Jehans, bele douce suer !
Mes je ne voudroie a nul fuer
qu’il fussent de vous au desus !
“Tesiez ! Vous monterez lasus
en cel solier tout coiement,
si garderez apertement
m’onor et la vostre et mon cors.
Les prestres meterons la fors
et li avoirs nous remaindra.
Tout issi la chose avendra
se vous le volez otrier.
“Alez tantost sanz detrier,
fet Jehans, bele douce amie,
mes por Dieu ne demorez mie !”
Au moustier s’en ala Yfame
qui molt par estoit bone fame.
Ainz que la messe fust chantee,
fu assez tost amonestee
de ceus qui quierent lor anui.
Yfame chascun a par lui
tout belement l’un aprés l’autre,
qu’ainc n’en sot mot li uns de l’autre,
mist lieu de venir a son estre.
Tout avant au premerain prestre
a mis la bone dame leu
que il viengne entre chien et leu
et si aport toz ses deniers.
“Dame, fet cil, molt volentiers !”
qui molt est pres de son torment.
Neporquant va s’en lïement.
Estes vous venu le secon
qui voloit avoir du bacon.
Molt par avoit chaude la croupe !
Devant dame Yfame s’acroupe
puis li descuevre sa penssee,
et cele qui s’est porpenssee
de sa grande male aventure
li a mis leu par couverture
qu’il venist quant la cloche sone.
“Dame, ja n’avrai tant d’essoine,
fet li prestres, par saint Amant,
que je ne viegne a vo commant
que pieça que je vous couvoite.
“Aportez moi donc la queilloite
que vous me devez aporter !
“Volentiers, je les vois conter !”
fet cil qui de joie tressaut.
Et li autres prestres resaut,
puis li demande derechief :
“Dame, vendrai je ja a chief
de ce dont je vous ai requise ?”
Et la dame qui fu porquise
de sa grant honte et de son mal
li dist : “Biaus sire, il n’i a al.
Vostre parole m’a atainte
et povretez qui m’a destrainte
me font otroier vo voloir.
Or venez sempres a prinsoir
trestout belement a mon huis,
et si ne venez mie vuis
que vous n’aportez ma promesse.
“Ja ne puisse je chanter messe,
dame, se vous n’avez vostre offre !
Je les vois metre hors du coffre
et les deniers et le cuiret.”
A tant a la voie se met
cil qui est molt liez de l’otroi.
Or se gardent bien de lor roi
qu’il ont porchacié laidement
lor mort et lor definement !
Oublié avoie une chose
qu’a chascun prestre a la parclose
fist Yfame entendre par guile
que Jehans n’ert pas en la vile,
si s’en refist chascuns plus jois,
mes cele nuit a granz conjois
jurent, ce sachiez vraiement !
Et dame Yfame isnelement
est revenue a sa meson ;
son baron conte la reson.
Jehans l’oï, molt liez en fu.
A sa niecete a fet le fu
alumer et la table metre.
Cele qui ne se vout demetre
qu’ele ne face son commant
a mis la table maintenant
qu’ele savoit bien son usage.
Et Yfame qui molt fu sage
li dist : “Biaus sire, la nuit vient.
Or sai je bien qu’il vous covient
repondre qu’il en est bien poins.”
Et Jehans qui ot .ii. porpoins
en avoit le meillor vestu.
Biaus hom fu et de grant vertu.
En sa main a pris sa coingnie ;
une maçue a empoingnie
qui molt ert grosse de pommier.
Estes vous venu le premier
tout carchié de deniers qu’il porte.
Tout belement hurte a la porte,
il ne veut mie c’on l’i sache,
et dame Yfame arriere sache
le veroil, et l’uis li desfarme.
Quant cil a veü dame Yfame,
si la cuide avoir deceüe.
Et Jehans qui tint la maçue
qui molt ot grosse la cibole,
felonessement le rebole
si que li prestres n’en sot mot.
Tout coiement sanz dire mot
avala Jehans le degré.
Et cil qui cuide avoir son gré
de la dame tout a estor
vint a li, se li fet .i. tor
si qu’en mi la meson l’abat.
Et Jehans qui sor eus s’embat
tout belement et sanz moleste
le fiert a .ii. mains en la teste
si durement de la coingnie,
la teste li a si coingnie
li sans et la cervele en vole.
Cil chiet mors, si pert la parole.
Yfame en fu molt esmarie.
Jehans jure sainte Marie
se sa fame noise fesoit,
de sa maçue la ferroit.
Cele se test et cil embrace
celui qui gist mors en la place.
En sa cort l’en porta errant,
si l’a drecié tout maintenant
a la paroi de son bercil
et puis repere du cortil.
Dame Yfame reconforta.
Et li autres prestres hurta
qui queroit son mal et sa honte,
et Jehanz el solier remonte.
Et dame Yfame l’uis li oevre
qui molt fu dolente de l’uevre,
mes fere li estuet par force.
Et cil entre carchiez el porce,
les deniers mist jus qu’il portoit,
et Jehans qui lasus estoit
par la treillie le porlingne.
Felonessement le rechingne ;
aval descent tout coiement.
Et cil embraça esraument
celi por avoir son delit,
si l’abati en .i. biau lit.
Jehans le vit, molt l’en pesa.
De la maçue qui pesa
le fiert tel cop en la caboce
ce ne fu pas por lever boce,
ainz esmie quanqu’il ataint.
Cil fu mors, la face li taint,
quar la mort l’angoisse et sousprent.
Et sire Jehans le reprent,
si le va porter avoec l’autre,
puis a dit : “Or estes vous autre !
Je ne sai s’il vous apartient,
mes miex vaut compaignon que nient !”
Quant ot ce fet, si s’en retorne,
son afere molt bien atorne,
les deniers a mis en la huche.
Ez vous le tiers prestre qui huche
tout belement et tout souef.
Et Yfame reprent la clef,
maintenant l’uis li desferma
et cil qui folement ama
entra en la meson carchiez.
Et sire Jehans est muciez
souz le degré et escoussez,
et cil qui cuide avoir son sez
de la dame, l’a embrachie
et sus .i. biau lit l’a couchie.
Jehans le vit, molt s’en corece :
la maçue qu’il tint adrece,
tel cop li done lez la temple
que toute la bouche li emple
de sanc et de cervele ensamble.
Cil cheï mors, li cors li tramble
quar la mort l’angoisse et destraint.
Et sire Jehans le restraint ;
maintenant le prestre remporte,
si le dreça delez la porte.
Quant ce ot fet, si s’en revient.
Or sai je bien qu’il me covient
dire par quel reson Jehans
qui molt ot cele nuit d’ahans
remist les .ii. prestres ensamble.
Se ne le vous di, ce me samble,
li fabliaus seroit corrompus.
Jehans fust a mal cul apus,
ne fust uns siens niez Estormis
qui adonc li fu bons amis,
si com vous orrez el fablel.
Yfame ne fu mie bel
de l’afere, mes molt dolante.
“Se je savoie ou mes niez hante,
fet Jehans, je l’iroie querre.
Il m’aideroit bien a conquerre
a delivrer de cest fardel,
mes je cuit qu’il est au bordel !
“Non est, biaus sire, fet sa niece.
Encor n’a mie molt grant piece
que je le vi en la taverne
la devant chiés dame Hodierne.
“Ha, fet Jehans, por saint Grigore !
Va savoir s’il i est encore !”
Cele s’en torne molt corcie ;
por miex corre s’est escorcie.
A l’ostel vient, si escoutoit
se son frere leenz estoit.
Quant el l’ot, les degrez monta,
delez son frere s’acosta,
qui getoit les dez desouz main.
Ne li vint mie bien a main
la cheance, quar il perdi.
A poi que tout ne porfendi
de son poing trestoute la table !
Voirs est, c’est chose veritable
“qui ne m’en croit, demant autrui -
que cil a sovent grant anui
qui jeu de dez veut maintenir.
Mes ne vueil mie plus tenir
ceste parole, ainçois vueil dire
de celi qui son frere tire
qui de li ne se donoit garde.
Estormis sa seror regarde,
puis li demande dont el vient.
“Frere, fet ele, il vous covient
parler a moi par ça desouz.
“Par foi, je n’irai mie sous
que je doi ja ceenz .v. saus.
“Tesiez vous, que bien seront saus,
que je les paierai molt bien.
Biaus ostes, dites moi combien
mes freres doit ceenz par tout.
“.V. saus.” “Vez ci gage por tout :
je vous en lerai mon sorcot.
A il bien paié son escot ?
Oïl, bien avez dit reson.”
A tant issent de la meson.
Li vallés a non Estormis.
A tant s’est a la voie mis.
Estormis sa seror demande
se c’est ses oncles qui le mande.
“Oïl, biaus frere, a grant besoing.”
Li osteus ne fu mie loing.
A l’uis vienent, enz sont entré,
et quant Jehans a encontré
son neveu, molt grant joie en fet.
“Dites moi qui vous a mesfet
por le cul Dieu ! fet Estormis.
“Je te conterai, biaus amis,
fet sire Jehans, tout le voir.
Uns prestres par son mal savoir
vint dame Yfamain engingnier
et je le cuidai mehaingnier,
si l’ai ocis, ce poise mi.
Se cil le sevent d’entor mi,
je serai mors isnel le pas.
“Ja ne me mandiiez vous pas,
fet Estormis, en vo richece !
Mes ja ne lerai por perece,
par le cul Dieu, fet Estormis,
puis que tant m’en sui entremis,
que vous n’en soiez delivrez !
Fetes tost, .i. sac m’aportez,
quar il en est huimés bien eure.”
Et sire Jehans ne demeure,
ainz li a le sac aporté.
Au prestre qu’il ot acosté
d’une part son neveu en maine,
mes ainçois orent molt grant paine
qu’il li fust levez sor le col.
Estormis en jure saint Pol
qu’ainz ne tint si pesant fardel.
Ses oncles li baille .i. havel
et une pele por couvrir.
Cil s’en vait, s’a fet l’uis ouvrir,
qui ne demanda pas lanterne.
Par mi une fausse posterne
vait Estormis qui le fais porte ;
ne veut pas aler par la porte.
Et quant il est aus chans venus,
si a le prestre geté jus.
El fons d’un fossé fet la fosse.
Celui qui ot la pance grosse
en fuet, et puis si l’a couvert.
Son pic et sa pele rahert
et son sac ; a tant s’en repere.
Et Jehans ot si son afere
atiré qu’il ot l’autre prestre
remis, et el lieu et en l’estre
dont cil avoit esté getez,
qui enfouïr estoit portez.
Bien fu parfont en terre mis !
A tant est venuz Estormis
a l’uis, et il li est ouvers.
“Bien est enfouïz et couvers,
fet Estormis, li dans prelas !
“Biaus niez, ainz me puis clamer las,
fet Jehans, qu’il est revenuz !
Jamés ne serai secoruz
que je ne soie pris et mors !
“Dont a il le deable el cors
qui l’ont raporté ça dedenz !
Et s’il en i avoit .ii. cenz,
si les en forrai jẹ ainz le jor !”
A cest mot a pris son retor,
son pic et son sac et sa pele,
puis a dit : “Ainz mes n’avint tele
aventure en trestout cest monde !
A foi, Damediex me confonde
se j’en fouïr ne le revois !
Je seroie coars renois
se mon oncle honir lessoie !”
A tant vers le prestre s’avoie
qui molt estoit lais et hideus,
et cil qui n’ert pas peüreus,
nient plus que s’il ert toz de fer,
li dist : “De par toz ceus d’enfer
soiez vous ore revenuz !
Bien estes en enfer connuz
quant il vous ont ci raporté !”
A tant a le prestre acosté,
si l’en porte ; a tout lui s’en cort
par mi le sentier de la cort.
Ne le veut mie metre el sac.
Estormis sovent en somac
le regarde, si le ramposne.
“Restiiez ore por la dosne
revenuz si novelement ?
Ja por nul espoentement
ne lerai que ne vous enfueche !”
A tant de la haie s’aprueche ;
celui qu’il portoit i apuie,
sovent garde qu’il ne s’enfuie.
La fosse a fete molt parfonde.
Le prestre prent, dedenz l’afonde,
si lons comme il estoit le couche,
puis li a les iex et la bouche
et le cors tout couvert de terre.
Puis jure les sainz d’Engleterre,
ceus de France et ceus de Bretaingne,
que molt avera grant engaingne
se li prestres revient huimés.
Mes de cestui est il bien pes
que il ne porra revenir,
mes du tiers soit au couvenir
que il trovera ja tout prest !
Mestier li est qu’il se raprest
quar on li jue de bondie.
Or est resons que je vous die
de Jehan qui mist, c’est la voire,
el lieu ledaarrain provoire
ou li autre dui furent pris
qui ja erent fors du porpris
enfouï par lor grant mesfet.
Et tantost qu’Estormis ot fet,
a son ostel est reperiez.
“Hé, las ! Com je suis traveilliez,
fet Estormis, et eschaufez !
Molt estoit cras et esfossez
li prestres que j’ai enfouï !
Molt longuement i ai fouï
por lui metre plus en parfont.
Se deable ne le refont
revenir, ja ne revendra !”
Et Jehans dist ja ne verra
l’eure qu’il en soit delivrez.
“J’en serai a honte livrez
ainz demain a l’avesprement !”
Estormis li respont : “Comment
serez vous livrez a tel honte ?
“Ha, biaus douz niez, ci n’a nul conte
que je ne soie en grant peril :
revenuz est en no cortil
li prestres que vous en Portastes !
“Par foi, onques puis ne parlastes,
fet Estormis, que vous mentistes
quar orainz a voz iex veïstes
que je l’en portai a mon col !
Je n’en croiroie pas saint Pol,
oncles, que vous deïssiez voir.
“Ha, biaus douz niez, venez veoir
le prestre qui revenuz est !
“Par foi, tierce foie droiz est !
Ne m’i leront anuit mengier !
Par foi, bien se cuide vengier
li deables qui le raporte,
mes de rien ne me desconforte.
Ne pris .ii. oes lor granz merveilles !”
Au prestre vint, par les oreilles
l’aert, et puis par le goitron.
Puis en a juré le poistron
que le provoire renforra
ne ja por ce ne remaindra
s’il a les deables el ventre.
A cest mot en grant paine rentre
Estormis qui le prestre en carche.
Sovent va maudissant sa carche ;
n’en puet mes quar forment li grieve.
“Par le cuer Dieu, cis fais me crieve,
fet Estormis, je m’en demet !”
A tant a la terre le met
que plus avant ne le porta.
Delez une saus acosta
li prestres qui ert cras et gros,
mes ainçois li sua li cors
que il eüst sa fosse fete.
Et quant il l’ot molt bien parfete,
au prestre vint et si l’embrace.
Cil fu granz et Estormis glace :
en la fosse chieent anduit.
“Par foi, or ai je mon pain cuit !
fet Estormis qui fu desous.
Las ! Or morrai je ci toz sous
quar je sui ci en grant destrece !”
Et la mains au prestre radrece
qui del bort de la fosse eschape,
puis li a doné tel soupape
por poi les denz ne li esmie.
“Vois, por le cul sainte Marie,
fet Estormis, je sui matez !
Cist prestres est resuscitez !
Com m’a ore doné bon frap !
Je ne cuit que mes li eschap
que trop me foule et trop me mate !”
A tant l’aert par la gargate,
si le torne et li prestres chiet.
“Par foi, fet il, il vous meschiet
quant je sui deseure tornez ;
malement serez atornez !”
A tant est saillis a sa pele ;
au prestre en a donee tele
qu’aussi la teste li esmie
com fust une pomme porrie.
A tant est de la fosse issus.
Celui qui cras ert et fessus
a tout de terre acouveté.
Assez a sailli et hurté
por la terre sor lui couchier,
puis jure le cors saint Richier
que il ne set que ce puet estre
se li prestres revient en l’estre.
Ja n’ert mes enfouïz par lui
quar trop li a fet grant anui !
Ce dist, puis s’en vait a cest mot.
N’ot gueres alé quant il ot
.i. prestre devant lui aler
qui de ses matines chanter
venoit par sa male aventure.
Par devant une devanture
d’une meson est trespassez.
Estormis qui molt fu lassez
le regarda a la grant chape.
“Vois, fet il, cil prestres m’eschape !
Par le cul Dieu, il s’en reva !
Qu’est ce, sire prestres, di va ?
Me volez vous plus traveillier ?
Longuement m’avez fet veillier,
mes certes noient ne vous vaut !”
Dont hauce le havel en haut.
Le prestre fiert si lez l’oreille
que ce fust une grant merveille
se li prestres fust eschapez
quar il fu du havel frapez
que la cervele en cheï jus.
“Ha, fet il, trahitres parjurs,
com m’avez fet anuit de honte !”
Que vous feroie plus lonc conte ?
Estormis le prestre reporte
par une bresche lez la porte,
si l’enfuet en une marliere.
Trestout en si fete maniere
fist Estormis, com j’ai conté,
et quant il l’ot acouveté
le prestre, si repere a tant.
Du revenir se va hastant
por ce que li jors apparoit.
Jehans estoit a la paroit
dedenz sa meson apuiez.
“Diex ! fet il. Quant vendra mes niez ?
Molt sui engranz que je le voie !”
Estes vous celui par la voie
qui molt ot eü de torment.
A l’uis vient et cil esraument
li ouvri l’uis, et si le baise,
puis li dist : “Molt dout la malaise
que vous avez eü por mi.
Molt vous ai trové bon ami
anuit, foi que doi saint Amant.
Or pues bien fere ton commant
de mon cors et de mon chatel.”
Dist Estormis : “Ainz n’oï tel !
N’ai soing de deniers ne d’avoir.
Mes, biaus oncles, dites moi voir
se li prestres est revenuz.
“Nenil, bien sui secoruz.
Jamés aperçuz n’en serai.
“Ha, biaus oncles, je vous dirai
une bone chetiveté.
Quant j’oi le prestre acouveté,
or escoutez que il m’avint :
li prestres devant moi revint
quant je dui entrer en la vile !
Eschaper me cuida par guile,
et je li donai du havel
si durement que le cervel
li fis espandre par la voie.
A tant le pris, si me ravoie
par la posterne la aval,
si l’ai geté en contreval ;
en une rasque l’ai bouté.”
Et quant Jehanz ot escouté
la reson que li dist ses niez,
si dist : “Bien en estes vengiez !”
Aprés dist bas tout coiement :
“Par foi, or va plus malement
que cil n’i avoit riens mesfet !
Mes teus compere le forfet
qui n’i a pas mort deservie.”
A molt grant tort perdi la vie
li prestres qu’Estormis tua,
mes deables grant vertu a
de genz engingnier et sousprendre.
Par les prestres vous vueil aprendre
que folie est de covoitier
autrui fame ne acointier ;
ceste resons est bien aperte.
Cuidiez vous por nule poverte
que preude fame se descorge ?
Nenil ! Ainz se leroit la gorge
soier a un trenchant rasoir
qu’ele feïst ja por avoir
chose dont ses sire eüst blasme.
Cil ne furent mie de basme
embaussemé a l’enfouïr,
qui Yfame voudrent honir,
ainz furent paié a lor droit.
Cis fabliaus moustre en bon endroit
qui enseigne a chascun provoire
que il se gardent bien de boire
a tel hanap comme cil burent
qui par lor fol sens ocis furent
et par lor grant maleürté.
Vous avez molt bien escouté
comme il furent en terre mis.
Au mengier s’assist Estormis.
Assez but et assez menja.
Aprés mengier l’acompaingna
Jehans ses oncles a son bien,
mes je ne sai mie combien
il furent puisse di ensamble.
Mes on ne doit pas, ce me samble,
avoir por nule povreté
son petit parent en viuté
s’il n’est ou trahitres ou lerres,
que s’il est fols ou tremeleres,
il s’en retret au chief de foiz.
Vous avez oï mainte foiz
en cest fablel que Jehans fust,
se ses niez Estormis ne fust,
honiz entre lui et s’ancele.
Cest fablel fist Hues Piaucele.
