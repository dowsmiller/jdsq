Du chevalier qui fist les cons parler
Flabel sont or molt encorsé.
Maint denier en ont enborsé
cil qui les content et les portent
quar grant confortement raportent
as enovrez et as oiseus
quant il n’i a genz trop noiseus,
et nes a ceus qui sont plain d’ire,
se il ooent bon flabeau dire,
si lor fait il grant alegance
et oublier duel et pesance
et mauvaitié et pensement.
Ce dist Guerins qui pas ne ment,
qui d’un chevalier nos raconte
une aventure en icest conte,
qui avoit merveilleus eür,
et ge vos di tot asseür
que il faisoit les cons paller
quant il les voloit apeler,
et li cus qu’iert en l’escharpel
respondist bien a son apel.
Icist eürs li fu donez
en cel an qu’il fu adoubez,
si vos dirai com il avint.
Li chevaliers povres devint
ainz que il fust de grant aage,
por quant sel tenoit on a saige,
mais n’avoit ne vigne ne terre.
En tornoiement et en guerre
estoit trestote s’atendance
quar bien savoitferir de lance.
Hardiz estoit et conbatanz,
et au besoig bien secouranz.
Adonc avint en cel tenpoire,
si com lisant truis en l’estoire,
que les guerres par tot failloient :
nule gent ne s’entrassailloient
et li tornoi sont deffendu.
Si ot tot le sien despendu
li chevaliers en cel termine :
ne li remest mantel hermine
ne surcot ne chape forree
ne d’autre avoir une denree
que trestot n’eüst mis en gaige.
De ce nel tieg ge mie a saige
que son hernois a engagié,
si a tot beü et mengié.
A un chastel est sejornans
qui molt ert bel et despendanz,
ausin conme seroit Provins,
si bevoit souvent de bons vins.
Iluec fu lonc tens a sejor
tant que il avint a un jor
c’on cria un tornoiement
par le païs conmunalment,
que tuit i fussent sanz essoine
tot droit a La Haie en Toraine.
La devoit estre granz et fiers.
Molt en fu liez li chevaliers.
Huet son escuier apele
si li a dite la novele
du tornoiement qui la ert,
et dit Huet : “A vos qu’afiert
a parler de tornoiement
quar trestuit vostre garnement
sont en gaiges por la despense ?
“Ha, Huez, por Dieu, quar en pense,
fait li chevaliers, se tu velz !
Toz tens bien conseiller me seus.
Mielz m’en fust se creü t’eüsse !
Or pensse conment ge reüsse
mes garnemenz sanz demorance,
et si fai aucunne chevance,
la meillor que tu porras faire.
Sor toi n’en savroie a chief traire !”
Huez voit qu’a faire l’estuet
si se chevist au mielz qu’il puet :
le palefroi son seignor vent,
onques n’i fist autre covent,
ainz s’en est aquitez tres bien.
A paier n’i falt il de rien ;
toz a les gaiges en sa mein.
Et quant ce vint a lendemain,
andui se mistrent a la voie
que nus nes sieut ne ne convoie,
et chevauchent par une lande.
Li chevaliers Huet demande
conment avoit eü ses gaiges.
Huet li dist, qui molt ert saiges :
“Beax sire, fist Huet, par foi,
ge vendi vostre palefroi
quar autrement ne pooit estre.
N’en merroiz or cheval en destre,
ne que vos faciez en avant.
“Conbien as tu de remanant,
Huet ? ce dit li chevaliers.
“Par foi, sire,xii. deniers
avon nos sen plus a despandre.
Dont n’avon nos mestier d’atendre,
fait li chevaliers, ce me sanble !”
Atant s’en vont andui ensanble
et quant il ont grant voie alee,
si entrent en une valee.
Li chevaliers ala pensant
et Huez chevalcha devant
sor son roncin grant aleüre,
et tant qu’il vit par aventure
en une pree une fontaine
qui bele estoit et clere et saine,
si en coroit granz li ruisseax,
et entor avoit arbrisseax
vers et foilluz de grant beauté,
autre si com el mois d’esté.
Li arbrissel molt bel estoient.
En la fontaine se baignoient
trois puceles preuz et senees.
De beauté resanbleent  fees.
Lor robe et tote lor chemises
orent desoz .i. arbre mises,
qui erent batues a or.
Bien valoient .i. grant tresor :
plus riches ne furent veües !
Quant Huet vit les femes nues
qui tant avoient les chars blanches,
les cors bien faiz, les braz, les hanches,
cele part vint a esperon,
mais ne lor dist ne o ne non,
ençois a lor robes saisies,
ses laissa totes esbahies.
Quant voient que lor robe enporte,
la plus maistre se desconforte
que molt s’en vait grant aleüre
cil qui de retorner n’a cure.
Les puceles molt se dolosent,
crient et dementent et plorent.
Que qu’eles se vont dementent,
ez vos le chevalier atant
qui aprés l’escuier s’en va.
L’une des puceles parla
et dit : “Ge voi la chevalchier
le seignor au mal escuier
qui noz robes nos a tolues
et nos laissiees totes nues.
Quar li proions sanz plus atendre
qu’il nos face noz robes rendre !
S’il est preudom, il le fera.”
Atant l’une d’eles parla
si li conta la mesestance.
Li chevaliers en ot pesance
des puceles et grant pitié.
Lors a le cheval tant coitié
que Huet ataint, si li dist :
“Baille ça tost, se Dieu t’aïst !
Cez robes nes enportés mie !
Ce sseroit trop grant vilenie
de faire a cez puceles honte !
“Or tenez d’autre chose conte,
fait Huez, et ne soiez yvres !
Les robes valent bien .c. livres
quar onques plus riches ne vi.
Devant .xiiii. anz et demi
ne gaaigneroiz vos autant,
tant sachoiz aler tornoiant !
“Par foi, ce dit li chevaliers,
ge lor reporterai arriers
les robes, conment qu’il en praigne.
Ge n’ai cure de tel gaaigne.
Ge n’en venrroie ja en pris !
“A bon droit estes vos chetis !”
fait Huet par grant maltalent.
Li chevaliers les robes prant.
A l’ainz qu’il pot vint as puceles
qui molt erent plaisanz et beles,
si lor a lor robes rendues,
et eles sont tantost vestues
quar a chascunne estoit molt tart.
Atant li chevaliers s’en part.
Par lor congié retorne arriere.
L’une des puceles premiere
paroleas autres, si lor dist :
“Damoiseles, se Diex m’aïst,
cist chevaliers est molt cortois.
Molt en avez veü ainçois
eüst noz robes chier vendues,
ainz qu’il les nos eüst rendues ;
il en eüst assez deniers.
Et sachiez que cist chevaliers
a vers nos fait grant cortoisie,
et nos avon fait vilenie,
qui riens ne li avons doné
dont il nos doie savoir gré.
Rapelons le, sel paions bien,
qu’il est si povres qu’il n’a rien.
Nule n’en soit envers li chiche,
ainz faison le preudome riche !”
Les autres li acreanterent.
Le chevalier dont rapelerent
et il retorne maintenant.
La plus mestre parla avant
quar des autres en ot l’ostroi :
“Sire chevalier, par ma foi,
ne volons pas, que il est droiz,
que vos ainsi vos en ailloiz.
Richement nos avez servies.
Rendues nos avez les vies,
si avez fait conme preudom,
et ge vos donrai riche don,
et sachiez que ja n’i faudroiz.
Jamais en cel liu ne venroiz
que toz li monz ne vos en joie,
et chascun fera de vos joie,
et si vos abandoneront
la gent trestot quanqu’il aront.
Ne porroiz mais avoir poverte.
“Dame, ci a riche deserte,
fait li chevaliers. Grant merciz !
“Li miens dons ne riert pas petiz,
fait l’autre pucele en aprés.
Ja n’ira mes ne loig ne pres,
por qu’il truisse feme ne beste
et qu’el ait .ii. elz en la teste,
s’il daigne le con apeler,
qu’il ne l’escoviegne parler.
Itex sera mais ses eürs.
De ce soit il tot aseürs
que tel n’en ot ne roi ne conte.”
Adonc ot li chevaliers honte,
si tint la pucele por fole.
Et la tierce enprés reparole,
si dist au chevalier : “Beax sire,
savez vos que ge vos vieng dire ?
Quar bien est raison et droiture,
que se li cons par aventure
avoit aucun enconbrement
qu’il ne respondist maintenant,
li cus si respondroit por lui,
qui qu’an eüst duel ne ennui,
si l’apelessiez sanz aloigne.”
Donc ot li chevaliers vergoigne,
qui bien cuideque gabé l’aient
et que por noient le delaient.
Maintenant au chemin se met.
Quant a aconseü Huet,
trestot en riant li aconte
si com avez oï el conte :
“Gabé m’ont celes du prael !”
Et dit Huet : “Ce m’est molt bel
quar cil est fox, par saint Germain,
que ce que il tient en sa main
giete a ses piez en nonchaloir !
“Huet, ge cuit que tu dis voir,
fait li chevaliers, ce me sanble !”
Atant ez vos, si com moi sanble,
.i. provoire sanz plus de gent
qui chevalchoit une jument.
Li prestres fu poissanz et riches,
mais il estoit avers et chiches.
Le chemin voloit traverser
et a une autre vile aler
qui assez pres d’iluec estoit.
Li prestres le chevalier voit.
Vers lui trestorne sa jument,
si descendi isnelement
et li dist : “Sire, bien vignoiz !
Or vos proi que vos remeignoiz
huimais o moi por osteler.
De vos servir et hennorer
ai grant envie et grant talent.
Tot en vostre conmandement
est quanque j’ai, n’en doutez ja !”
Li chevaliers se merveilla
du prestre qu’il ne connoist mie,
et si de demorer le prie.
Huez le saiche, si li dist :
“Sire, fait il, se Diex m’aïst,
les fees vos distrent tot voir !
Or le poez apercevoir !
Mais apelez delivrement
le con de cele grant jument.
Vos l’orroiz ja parler, ce croi !”
Dist li chevaliers : “Ge l’ostroi.”
Maintenant li conmence a dire :
“Sire cons, ou va vostre sire ?
Dites le moi, n’en mentez mie !
“Par foi, il vait veoir s’amie,
fait li cons, sire chevaliers,
si li porte de bons deniers,
.x. livres de bone monoie
qu’il a ceinz en une corroie
por achater robe mardi.”
Et quant li prestres entendi
le con qui parole si bien,
esbahiz fu sor tote rien.
Enchantez cuide estre et traïz.
De la poor s’en est foiz,
et por corre delivrement
deffuble sa chape erranment,
et les deniers et la corroie
gita trestot enmi la voie.
Sa jument let, si torne en fuie.
Voit le Huet, forment le huie.
Et li prestres sanz mot soner
gaaigne le gieu par aler,
qui s’enfuit par une charriere.
Por .c. mars ne tornast arriere !
Li chevaliers les deniers prant,
et Huet saisi la jument
qui molt estoit bien affeutree,
puis trouse la chape forree.
Molt rient de cel aventure !
Atant s’en vont grant aleüre.
Or est toz liez li chevaliers.
A Huet bailla les deniers
dont il i avoit bien x livres.
Dit a Huet : “Molt fusse or yvres
se g’eüsse orainz retenues
les robes et laissiees nues
les franches puceles senees.
Bien sai de voir ce furent fees.
Riche guerredon m’ont rendu.
Ainz que nos aions despendu
cest avoir et trestot gasté,
avron nos de l’autre a plenté
quar tex paiera nostre escot
qui de tot ce ne sait or mot !
Huez, cil ne gaaigne mie
qui fait conquestpar vilenie,
ainz pert honor par tot le monde.
Jamais ne beau dit ne beau conte
n’en ert de lui a cort retret.
Mielz vosissë estre contret
que ge t’eüsse orainz creü.
Mon los eüsse descreü
et avillié, au mien senbalant !”
Ainsi s’en vont andui parlant
tant qu’il vinrent en .i. chastel
molt bien seant et fort et bel.
Ne sai que feisse lonc conte.
En cel chastel avoit .i. conte
et la contesse avuec, sa feme,
qui molt ert bele et vaillant dame,
si ot chevaliers plus de xxx.
De maintenant el chastel entre
cil qui faisoit les cons paller.
Tuit le corurent saluer
que molt le vuelent conjoïr,
dont il se puet molt esjoïr.
Enmi la vile .i. giex avoit
ou li pueples trestot estoit,
s’i ert li quens et la contesse,
qui n’ert fole ne janglerresse,
serjanz, dames et chevaliers,
et puceles et escuiers.
Atant li chevaliers i vint
et Huez, qui lez lui se tint.
Desi au giex ne s’arresterent,
et quant les genz les esguarderent,
si corut chascun cele part.
Au conte meisme fu tart
qu’acolé l’ait et enbracié.
Enz en la bouche l’a baisié.
Ausi l’enbrace la contesse.
Plus volantiers que n’oïst messe
le baisastxx. foiz pres a pres
se li contes ne fust si pres !
Et cil descent contre la gent.
N’i a chevalier ne serjant
qui de cuer ne l’ait salué.
A grant joie l’en ont mené
tot droit a la sale le conte,
puis ne firent pas lonc aconte,
ainçois asistrent au souper
tuit li chevalier et li per
qui molt orent lor oste chier,
puis parlerent d’aler couchier
quar il fu nuiz noire et espesse.
Forment se paine la contesse
de son oste molt aesier.
Certes, molt en fist a proisier !
En une chanbre a grant delit
li a toz seus fait faire .i. lit.
Toz seus se dort et se repose.
Et la contesse a chief de pose
apele une seue pucele,
la mielz vaillant et la plus bele.
A conseil li dist : “Bele amie,
alez, et si ne vos poist mie,
avuec le chevalier gesir
tot belement et par loisir,
dont nos amons molt la venue.
Lez lui vos couchiez tote nue,
qu’il est molt beax li chevaliers.
G’i alasse molt volentiers,
“ja nel laissase por la honte -
ne fust por mon seignor le conte
qui n’est encor pas endormiz.”
Et cele i vait molt a enviz,
mais escondire ne l’osoit.
En la chanbre ou cil se do r moit
entra enz tranblant conme fueille.
A l’einz qu’ele pot se despueille,
lez lui se couche, si s’estent.
Et quant li chevaliers la sent,
de maintenant s’en esveilla
et durement se merveilla.
“Qui est ce, fait il, delez moi ?
“Sire, nel tenez a desroi,
fait cele qui fu simple et quoie,
quar la contesse m’i envoie.
Une de ses puceles sui.
Ne vos ferai mal ne ennui,
ainz vos tastonerai le chief.
“Par foi, ce ne m’est mie grief !”
fait li chevaliers qui l’enbrace.
La bouche li baise et la face,
et li tastone les mameles
qu’el avoit molt blanches et beles,
et sor le con la mein li mist.
Et emprés li chevaliers dist :
“Sire cons, or parlez a moi !
Ge vos vueil demander por quoi
vostre dame est venue ci.
“Sire, ce dit li cons, merci !
Quar la contesse l’i envoie
por vos faire soulaz et joie.
Ce ne vos quier ge ja celer.”
Quant cel oi son con paller,
estrangement fu esperdue.
Du lit sailli trestote nue,
arriers s’est a la voie mise,
el n’en porta que sa chemise.
Et la contesse l’en apele,
si li demande la nouvele.
“Por qu’as laissié le chevalier
que çaienz herbergames hier ?
“Dame, fait el, ge vos dirai
que ja ne vos en mentirai.
Avueques lui couchier m’alai,
tote nue me despoillai.
Il prist mon con a a apeler,
assez l’a fait a lui paller.
Trestot quanqu’il demanda
oiant moi mes cons li conta !”
Quant la contese oit la merveille,
qu’onques mais n’oï la pareille,
si dit ce ne querroit el mie,
et cele li jure et affie
que ce est voirs qu’ele li conte.
Atant en laissierent le conte
jusqu’au matin qu’il ajorna,
que li chevaliers se leva.
A Huet dit, son escuier,
qu’il ert bien tens de chevauchier.
Huet ala metre les seles.
La contesse ooi la novele
du chevalier qu’aler s’en velt.
Plus matin lieve qu’el ne selt,
au chevalier vient, si li dist :
“Sire, fait el, se Diex m’aïst,
vos n’en poez encor aler
devant semprés aprés disner !
“Dame, fait il, se Diex me voie,
le disner por riens n’atendroie,
se trop ne vos devoit desplaire,
quar trop grant jornee afi a faire.
“Tot ce, fait ele, ne valt rien.
Vostre jornee feroiz bien !”
Cil voit qu’il autre estre ne puet
si remaint quant faire l’estuet,
et quant il orent oï messe,
li quens meïsme et la contesse
et tuit li autre chevalier
sont tantost asis au mengier.
Et quant ce vint enprés disner,
si comencierent a parler
li chevalier de maint affaire,
mais cele qui ne se pot taire,
la contesse, parla en haut :
“Seignors, fait el, se Diex me salt,
j’ai oï paller chevaliers,
serganz, borgois et escuiers,
et aventures aconter,
mais nus ne se porroit vanter
d’un aventure qu’ooi hier,
qu’il a çaienz un chevalier
qui tot le mont a sormonté,
quar il a si grant poesté
qu’il fait a lui le con paller.
Tex hom si fait molt a loer !
Et sachiez bien, par saint Richier,
c’est li chevaliers qui vint hier !”
Quant li chevalier l’entendirent,
de la merveille s’esbahirent.
Au chevalier ont demandé
se la contesse dit verté.
“Oïl, fait il, sanz nule doute.”
Li quens s’en rist et la gent tote,
et la contesse reparole,
qui n’estoit vileine ne fole :
“Dant chevaliers, coment qu’il aille,
g’en vueil a vos faire fermaille,
si i metrai .lx. livres :
ja mes cons n’ert si fox ne yvres
qu’i por vos parolt .i. seul mot !”
Tantost com li chevaliers l’ot,
“Dame, fait il, se Dex me voie,
lx. livres pas n’avroie,
mais g’i metrai tot demanois
mon cheval, et tot mon hernois
i metroie demaintenant.
Metez encontre le vaillant.
“Ge ne demant, fait ele, plus,
mais des deniers ne charra nus
quelx. livres n’aiez,
se la fermaille gaagniez.
Se ge gaaig, vos en iroiz
a pié et le hernois larroiz.”
Li chevaliers li ostroia.
Aprés la chose devisa,
de ce ne fist il pas que soz.
“Dame, fist il, jusqu’a .iii. moz
parlera li cons entresait.
“Ainz en i ait, fait ele, .vii.
des moz et plus, se vos volez !
Mais ençois que vos l’apelez,
irai en ma chanbre .i. petit.”
A cest mot n’ot nul contredit.
La fermaille fu affiee
et la contesse s’est levee.
Droit en sa chanbre s’en entra.
Oiez de quoi se porpensa.
Plain son poig a pris de coton,
si en enpli tres bien son con.
Bien en estoupa le pertus !
A son poig destre feri sus.
Bien en i entra une livre.
Or n’est mie li cons delivre !
Quant l’ot enpli et entassé
et du coton envelopé,
en la sale arriere s’en vait.
Au chevalier dist entresait
qu’il face au pis que il porra,
que ja ses cons ne respondra
ne li recontera nouvele.
Li chevaliers le con apele :
“Sire cons, fait il, or me menbre
que quist vostre dame en sa chanbre
ou el ala si tost repondre.”
Mais li cons ne li pot respondre,
qui la geule avoit enconbree
et du coton bien estoupee,
qu’il ne pooit trot ne galot.
Et quant li chevaliers ce ot
qu’il n’a au premier mot pallé,
autre foiz le ra apelé,
mais li cons ne li pot mot dire.
Li chevaliers n’ot soig de rire
quant il oit que il ne palla.
A son escuier conseilla
et dit or a il tot perdu,
et Huet li a respondu :
“Sire, fait il, n’aiez poor !
Ne savez vos que la menor
des .iii. puceles vos premist ?
Qu’ele vos ostroia et dist,
se li cons paller ne pooit,
que li cus por lui respondroit.
El ne vos volt pas decevoir !
“Par mon chief, Huet, tu diz voir !”
dist li chevaliers en riant.
Le cul apele maintenant,
si leconjureetsi l’ apele
si le conjure et si li prie
que tost la verité li die
du con qui parole ne muet.
Ce dit li cus : “Quar il ne puet,
qu’il a la gueule tote plaine
ne sai de queton ou de laine,
que ma dame orainz i bouta
quant en sa chanbre s’en entra,
mais se li cotons estoit hors,
sachiez que il parleroit lors !”
Quant li chevaliers ot cest conte,
demaintenant an dit au conte :
“Sire, fait il, foi que vos doi,
la dame a mespris envers moi
quant el a son con enossé.
Or sachiez qu’il eüst pallé
se ce ne fust que el i mist.”
Li quens a la contesse dist
qu’il li covient a delivrer.
Cele ne l’osa refuser,
si ala delivrer son con,
si en a trest tot le queton.
A .i. crochet fors l’en gita.
Molt se repent quant l’i bouta !
Puis revient arriere sanz faille.
Bien sait qu’a perdu la fermaille
qu’ele gaja, si fist que fole.
Li chevaliers au con parole,
si il demande que devoit
que tost respondu ne l’avoit.
Ce dit li cons : “Ge ne pooie,
por ce que enconbrez estoie
du coton que ma dame i mist.”
Quant li quens l’ot, forment s’en rist
et tuit li chevalier s’en ristrent.
A la contesse tres bien distrent
qu’el a perdu. Ne parolt mais,
mais or face au chevalier pais,
et elẹ si fist. Plus n’i tarja,
lx. livres li paia,
et cil les reçust a grant joie,
qui mestier avoit de monoie
et qui si bon eür avoit
que toz li mondes l’ameroit
et fist puis tant com il vesqui.
De bon eure tex hons nasqui
qui si bons eürs fu donez !
Atant est li conte finez.
