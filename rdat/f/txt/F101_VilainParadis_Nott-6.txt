De l’arme ki guangna paradis par plait
Nos trovomes en escriture
une mervellose aventure
qui jadis avint d’un vilain.
Mors fu par un venresdi main.
Tels aventure li avint
q’angles ne deables ne vint
a cele eure que il fu mors.
Qant l’ame s’en isci del cors,
ne trueve qui rien li demant
ne nule cosse li commant.
Saciés que molt fu eürouse
l’ame, qui molt fu paorose.
Garda sor destre vers le ciel
et vit l’arcangle saint Miciel,
qui portoit une ame a grant joie.
Aprés li a tenu sa voie.
Tant suï l’angle, ce m’est vis,
que il entra em paradis.
Aprés lui est laiens entree.
Sains Pieres, qui gardoit l’entree,
reçut l’ame que l’ame que l’angles porte
et puis retorna vers la porte.
L’ame encontra, qui seule estoit.
Demanda li quil conduissoit :
“Çaiens n’a nus herbergement
se n’est par mon commandement.
Ensorquetot, par saint Germain,
nos n’avons cure de vilain,
et vilains n’a rien en cest estre.
Plus vilains de vos n’i puet estre !”
Fait li ame : “Beax sire Piere,
tostans fustes plus durs que piere !
Fols fu, par saint Piere l’apostre,
cil qui fist de vos son apostre !
Petit i conquestras d’onor
qant renoias Nostre Segnor !
Molt fu petite vostre fois
quelrenoiastes par trois fois
que n’estiiés de sa compagne.
Ceste maisons ne vos adagne,
ains het vos et vostre manoir.
Ne devés pas les cles avoir !
Alés fors o les desloiaus !
Mais je sui prodom et loiaus,
s’i doi bien estre par droit conte !”
Sains Pieres ot estrange honte.
Tornés s’en est taisans et mas.
Il a encontré saint Tumas,
se li a conté a droiture
trestote sa mesaventure
et son contraire et son anui.
Fait sains Tumas : “G’irai a lui !
N’i remanra, ja Deu ne place !”
A l’ame s’en vient en la place.
“Vilain, ce li dist li apostres,
icis manoirs est cuites nostres,
et as martirs et as confés.
En quel liu as tu les biens fes
par qoi tu dois çaiens manoir ?
Il n’i doit vilains remanoir.
Ço est la maizons as cortois !
“Tumas, Tumas, plus estes cois
des sresponsaus que nus legistes !
En estes vos cel qui desistes
as apostres, dont ert seü
que il avoient Deu veü
emprés le resusitement
“vos fesistes vo sairement ! -
que vos ja ne le kerriiés
se vos les plaies ne veiés
qu’en crois avoit reçut vos mestre ?
Çaiens ne devés vos pas estre
car faus fustes et mescreans !”
Sains Tumas fu lués recreans
de tenchier et basce le col.
Venus en est droit a saint Pol,
se li conte de cief en cief.
Fait sains Pols : “G’irai, par mon cief,
s’orai qu’il me volra respondre !”
L’ame n’ot cure de repondre.
Aval paradis se deduist.
“Vilain, fait il, qui vos conduist ?
Çaiens ne doit vilains entrer
ne herbergier ne habiter.
Ou fesistes vos la deserte
que la porte vos fu overte ?
Wide paradis, vilains faus !
“Cui, fait l’ame, dans Pols li caus,
estes vos ? As sains ? As tirans ?
Tanst fustes oribles tirans
jamais si crueus ne sera !
Sains Estevenẹs le compara,
cui vos fesistes lapider.
Bien sai vo vie recorder !
Les commans a Deu desdegniés.
En quel liu que vos venïés
tot estoient mort li saint ome.
Dex vos dona sor cele some
une bufë a mainenflee.
Del marcié et de le paumee
devés vos enqore le vin !
Ha, Dex ! Quel saint et quel devin !
Qant çaiens ont li buen confort,
par foit, vos i estes a tort !
Cuidiés que bien ne vos conoisce ?”
Sains Pols en ot honte et angoisce.
Tornés s’en est mornes et mas.
Revenus est a saint Tumas,
qui a saint Piere estroit conselle.
Il li raconte la mervelle
si com li vilains l’ot maté :
“Endroit moi a il conquesté
paradis ; quite li otroi !”
A Deu s’en vont clamer tot troi.
Sains Pieres bonement li conte
del vilain, qui lor a dit honte :
“Par parole nos a vaincus.
Je meïsmes sui si conclus
que jamais voir n’en parlerai !”
Fait Nostre Sire : “Jo irai
por solement ceste novele.”
Il vient a l’ame, si l’apele.
Demande li comment avint
que sans conduit la dedens vint.
“Çaiens n’entra onques mais ame
sans conduit, o d’ome o de fame.
Mes apostles as blastengiés
et avilliés et laidengiés.
Comment cuidiés ci remanoir ?
“Sire, ausi bien i doi manoir
com il font, se jugement ai,
car onques ne vos renoiai
n’onques ne mescreï vo cors,
ne par moi ne fu sains om mors.
Mais tot ce firent il jadis
et si sont ore em paradis !
Tant que mes cors vesqui al monde,
nete vie menai et monde.
As povres dona de son pain,
ausmosniers ert et soir et main.
Onques n’ama tençon ne lime.
Volentiers dona droite dime.
Les povres o lui osteloit
et volentiers les herbergoit,
si les escaufoit a son fu.
Maint en garda tant que mors fu
et puis les portoit a l’eglise.
Mainte braie, mainte cemisse
mis sor cels qui erent despris.
Qant la mors ot mon cors sopris,
si fu confés veraiement
et reçut vo cors netement.
Qui ensi muert, on nos sermone
que Dex ses pecciés li pardone.
Vos savés bien se j’ai voir dit !
Çaiens entrai sans contredit.
Qant çaiens sui, porque en iroie ?
Vostre parole desdiroie
car otroié avés sans falle
qui çaiens est, puis ne s’en alle.
Vos ne mentirés ja por moi !
“Amis, fait Dex, et je t’otroi
paradis, si m’as araisnié,
que par plaidier l’as desraisnié !
Bien ses avant metre ta verbe !”
Li vilains dist en son proverbe
que mains om a a tort conquis
ce qu’en plaidier a puis conquis.
Noreture vaint mais nature.
Fausetés amorce droiture,
tors va avant et drois a orce :
mels valt engiens que ne fait force.
