Dont il avint c’uns marcheans
de villes, de marchiez sivans,
oeus et fronmaiges achetoit ;
de ville an ville les vandoit.
Un jour au marchié s’avoia,
tout son chatel y anploia.
Un asne et deus peniers avoit
car ailleurs porter les devoit.
Touz ses fronmaiges dis a dis
ail an un des peniers mis.
Plains fu, an l’autre n’ot neant ;
de se fu il mal cler veant,
que li plains peniers avaloit,
et li vuiz amont an aloit.
Li asnes fu mout desvoiez,
que trop fu mal contremoiez.
Son droit chemin ne savoit querre,
par po que ne cheoit a terre.
Trop pot au bon home annuier
quant vit son asne tournoier ;
aler ne pouoit tost ne tart
car trop li pesoit d’une part.
Quant plus fiert l’asne, et plus tnoie ;
ja més n’alast la droite voie
car d’une part li pant l’eschine.
Le povre asne formant rechine
pour le penier qui si li nuit
car il sant bien ou il li cuit,
tant que celui qui le menoit
apparsut bien ou il tenoit :
trop ot desa et po dela.
Lors court et tantost s’an ala ;
tant y mist pierres et chailloz
que touz fu plains l’autres builloz,
et lors li contrepois i fu,
mes li asnes si chargiez fu
que il ne pot avant aler
pour batre ne pour dehaler.
“Par le cuer bé ! dist le vilain,
dans asnes, plus ge ne vous ain,
que si tres bien aler soulez
et ore aler ne voulez !
Vostre penier sont bien a point !”
Lors fiert darrier et puis le point
et le reprant par les oreilles.
“Or puis, dist dist il, vẹoir mareveilles !
Ge voi que de riens ne se diaut,
et il pour moi aler ne viaut,
mes par mun cuer que ge li doigne,
jamés ne mangera d’avoine !
Au premier marchié le vandrai
ou avant ge l’escorcherai,
que si penier sont si uni.
Molt cerai blasmez et puni
ce cilec gesir me convient !”
Mes il cet mal ou il li tient
car trop li pesoit sus l’eschine.
Que quẹ ansinc son asne rechine
et a lui meïmes tansoit,
uns preudons par iqui passoit
qui anprés lui un po se tarde.
Son fait et sa maniere esgarde,
et dist : “Preudon, ne vẹez vous mie
pour coi vostre asnes ne va mie ?
“Nanmi, dist le vilain, por voir !
“Voulez vous bon consoil avoir
conmant vostre asnes bien ira ?
Sarez gré qui le vous dira ?
“Par foi, ouïl, dist le vilain,
que cileques sui des hui main
et si est ja vespres venue
que mun asne ne se remue !”
Li trespassans lez lui s’acoste.
Les pierres dou penier li oste
et les fronmaiges print demis,
si les a an cel pannier mis
si que bien fu contremoié.
Lors c’est li asnes avoié
et conmance a troter formant.
Dit le vilain : “Ce Dieux m’amant,
bon consoil m’avez or apris !
Saiges estes et bien apris.
Or me dites quelz hon vous yestes
car de ma connoissance n’ietes,
et se vous estes riches hon.”
Dist li trespasans : “Certes non !
Povres hon suis sanz nul deport :
trestout quanque j’ai, sus moi port.
“Povres hon ! ce dist li vilains.
Par mun chief tant vous pris ge mains !
Conmant donc me suis avilliez
qu’a povre me suis conseilliez ?
Povres bon consoil ne donra
ne bien demande ne sorra.
De lui ne peut nul bien venir ;
pour ce ne m’i quier ja tenir.
Au povre son consoil soit sien !
Rien ne vaut ne point ne m’i tien !
Conmant saroit bien devissier
quant il ne se set avissier ?
Par le cuer bé, ne m’i tanrai !
Mun premier chemin repanrai.”
Lors par grant aïr passe avant
et se met an l’estat devant ;
les pierres ou penier remist
et par male avanture dist :
“Convient il or povre honme croire
qui ne cet dire chose voire ?”
Son asne a batre ranconmance.
