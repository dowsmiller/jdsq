Ge fui jadis an une place
la ou tout plain de fames furent.
Antr’aus l’une chastïer durent,
pour ce que leur amie estoit,
de cest fait c’on sus li mestoit.
Disoient : “Amie, mal fais !
A ton lignaige honte fais
et a trestouz tes bien veuillans
qui de ta honte sont deuillans
de tel pechié que tu maintiens.
De ta mere mie nou tiens !
Onques il ne li fu retraiz ;
ne savons a cui an retraiz,
si te prions, lesse ceste ouvre,
et tout quanque tu as fait couvre,
ou tu an mal point an gerras
et males nouvelles orras.”
Celle oï que an avissant
li vont ses amies disant ;
sanz vilener et sanz despire
courtoissemant leur revost dire :
“Amies, or ne vous desplaisse,
celle qui a cou se se taisse !”
Autremant ne leur remantut,
se oï, chascune se tut.
El savoit bien la debonnaire
que li autre cou savoiẹnt faire !
Pour ce lo quẹ hon si se celoit
que ja autrui coub n’apeloit,
se a mun ansaignemant tant.
Chascuns ne set qu’a l’euil li pant !
