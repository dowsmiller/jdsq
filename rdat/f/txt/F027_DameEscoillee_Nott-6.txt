Seignor, vos qui femes avés
et qui sor vos trop les levés,
ques faites sor vos seignorir,
et vos prenés a vos honir,
oiés une example petite
qui por vos est issi escrite.
Bien i poés prendre examplaire
de ce que ne devés mie faire
trestot les bons a vos molliers
que mains ne vos en aient ciers.
Les foles devés ensegnier
et les sorfaites castoier
que les dames tot ensement
i aprennent castïement
qu’eles onques n’enprengnent mie
vers lor segnors la segnorie,
ains lor rendent le segnorir,
vers lors soujis ne orgellir,
els enorer et chier tenir
Se ne font miẹ, c’est lor grans honte.
Or repaierrai a mon conte
de l’example que vuel conter,
que cil doivent bien escouter
qui de lor femes font segnors,
dont il lor avient desanors.
Qu’en dirai ? Sel poés savoir
n’est si maus gas comme de voir !
.I. riches om jadis estoit
asés grant terre et grant anor,
mais tant avoit amé s’oissor
qu’ele seur lui l’avoit levee,
et segnorie abandonee
de sa terre et de sa maison,
et de tot otroié le don,
tant que la dame l’ot si vil
et tint si bas que qan que cil
demandoit, ele desdisoit,
et ce qu’il ne voloit voloit.
Une fille avoient molt bele
dont molt lonc ala la novele
par le païs et cha et la.
Renomee tant en parla
que uns cuens en oï parler.
Sempres le prist a enamer.
Ainz ne la vit et nequedent
si l’amoit il. Ç’avient sovent
que por loer bien aime l’on
sans veoir ce que sanble bon.
N’avoit mie feme li cuens.
Jovenes est et de grant sens,
et si ert plains de grant savoir
qui mels valoit que nul avoir,
et molt tres volentiers veïst
la pucele dont on li dist,
s’on en dist voir o on en ment.
Puis le vit il. Oiés comment.
Li cuens ala un jor cachier
et avuec lui si chevalier.
Les ciens mainnent li veneor.
En la forest ont tote jor
cachié desci a plainne none.
Orages monte, li ciels tone,
esclairë et molt bien pleü.
Desvoié sont et esperdu
la gens au conte, fors lui qart,
qui s’en vienent a une part.
A d’escons est trais li solaus.
Dist li cuens : “Quels iert vo consaus ?
Je ne sai que nos puissons faire
car ne poons a oure traire
a nesune de nos maizons
car li solaus vait a rescons,
ne je ne sai ou nos gens sont,
fors tant que je cuit qu’il s’en vont.
Nos estuet traire a un ostel,
mais jo ne sai ou ne a quel.”
Que que li cuens si se demente,
si vit aval par une sente
en un gardin sor .i. vivier
le maizon a un chevalier,
celui qui la bele fille a.
Estes le vos cevaucier la.
Li jors fu lais, le soir fu bel.
A la porte sos un ormel
sor un perron siet li frans hom
cui devoit estre la maison.
Es vos le conte gentement,
sel salue et cil erranment
le conut et puis se leva,
et li cuens l’ostel li rova.
“Sire, ce dist li chevaliers,
herbergasse vos volentiers
que mestier avés de repos,
mais herbegier pas ne vos os.
N’osez Por quoi ?” “Por ma mollier
qu’a nul fuer ne velt otroier
chose que face ne que die.
Desor moi a la segnorie
de la maison, de la justice,
et de trestot le commandise.
A son bon fait, ne mie al mien.
De mon commant ne feroit rien,
se ne li caut se moi anuie
que ne li sui fors cape a pluie !”
Li cuens s’en rist et se li dist :
“Se fusciés preus, pas nel fesist !
“Sire, dit il, si l’ai apris,
sel volrai mais faire tosdis
se Dex de moi n’en a merci !
Or vos sofrés un poi ichi.
G’irai lasus. Venés aprés.
L’ostel me querrés a engrés
et je vos en escondirai,
et s’ele l’ot, tres bien le sai
que vos serés bien ostelé
por ce quel vos avrai veé !”
Atant li sires s’en torna
et li cuens aprés lui ala,
si le salue hautement.
“Dex saut le segnor et sa gent !
“Sire cuens, Dex vos beneïe
et vostre gente compagnie !”
Li cuens a dit : “Herbegiés nos !
“No ferai, foi que je doi vos,
fait li sire, que ne volrai
ne ja ne m’en entremetrai !
“Si ferés, par vostre francisse !
“No ferai voir, en nule guisse !
“Avoi, beax sire, par amor
nos herbergiés desci q’al jor !
“No ferai en nule maniere
ne par amor ne par proiere !”
La dame l’ot et vient avant,
qui ja fera le sien commant.
“Sire cuens, bien soiés venus !
Lïement serés retenus !
Descendés tost ! “Il descendirent.
Onques point de delai n’i mirent
qant la dame l’ot commandé.
Ce dist li sire : “Par mon gré
ne mengerés de mes poissons
ne de mes bones venissons
ne ne bevrés de mon bon vin
a cope ne a maserin.”
Et la dame respondu a :
“Mal dehé ait qui ce cuida
que aiés qui valle .i. boton
en qanquẹ il a en le maison !
Ja resanlés vos .i. ermofle !
Je ne vos pris pas .i. panofle
que je gietai gehui matin !”
Au conte dist : “Par saint Martin,
or ne vos esmaiés de rien
car vos serés servis molt bien
a ma force et a mon pooir.
Mal gré em puist il or avoir
que si vos fait or mate ciere !
Por poi nel fier par de derriere
d’un torcaç parmi cele teste !”
Cil ne dist mot plus c’une beste,
ains a grant honte por le conte,
et la dame ne tint plus conte,
mais del conte servir se painne.
Si ceval ont fain et avainne
a plenté por ce que li sire
l’avoit osé nes contredire.
La dame haste le mangier.
Molt en a fait aparellier
et venisson et voleïlle.
Ne voloit mie que sa fille
lor feïst la nuit compagnie
que li cuens n’en eüst envie.
Ne voloit pas qu’il le veïst,
mais li pere bien le volist.
“Dame, fait il, lasciés laiens
mangier no fille avuec nos gens
en la camble non ça defors.
Tant est bele et gente de cors !
Li cuens est jovenẹs, sel veoit,
je cuit molt tost l’encoviroit !”
Ce dist la dame : “Or i venra
mangier o nos, si la verra !”
Tantost li dame s’est levee
et en la cambre en est entree.
A sa fille parole et dist :
“Damoisele, se Dex m’aït,
il vos covient venir lafors.
Atornés molt bien vostre cors,
si vestés ma pelice grisse
deseur vostre blance cemisse
et puis ma coche d’escarlate.”
Et cele ne fu mie mate,
qu’ele fait son commandement.
Son cors atorne gentement.
La dame molt bien l’aparelle.
Molt fu clere, gente et vermelle.
Qant ele l’ot bien atornee,
ens en la sale l’a menee
et li cuens l’a par le main prisse.
Maintenant l’a les lui asise.
Molt li fu sa beautés loee
et il li a gregnor trovee,
ce li est vis, que molt est bele.
D’amors li cuers li renovele.
Tant forment le prant a amer
qu’il le volroit avoir a per.
Lors ont lavé, si sont asis.
Li cuens, qui est d’amors espris,
manjüe o la bele mescine.
Molt par fu rice la cuisine.
Molt ont mes et bien sont servi
por le segnor qu’il desfendi.
Molt ont bons vins et bons morés.
Molt par fu li cuens onorés.
Aprés mangier se sont deduit
de paroles, puis si ont fruit,
mais li cuens ne pot oblier
l’amor qui le fait trespenser.
Vers la pucele molt regarde,
mais cele ne s’en prendoit garde,
qui molt avoit simple la ciere.
Ne sambloit or mie si fiere
comme sa mere a nul samblant.
Li cuens n’ira plus delaiant
que a son pere em parlera.
Tantost devers lui se torna,
se li dist : “Sire, je vos quier
vostre bele fille a mollier.
Donés le moi car je la veil !”
Li chevaliers clugne de l’ueil
et dist qu’il ne lo fera pas.
“Je le volrai doner plus bas.
Je le donrai bien endroit li.”
La dame lors avant sailli.
“Sire, dist ele, vos l’avrés !
Ja mar nul gré lui en savrés !
Si dit me sont molt a anui.
La donee n’est pas a lui
Jo ai assés or et argent,
si ai maint rice garnement.
Donrai le vos, ja nel lairai !”
Ce dist li cuens : “Bien le verrai.
Je l’aim tant que jel veil avoir
por sa beauté, non por avoir.
Se je l’ai, n’avra pas petit !”
Atant si furent fait li lit.
Colcierent soi et doi et trois.
Amors mist le conte en esfrois.
Auques dormi et plus vella.
Amors son bon li consella.
Li jors vint et tuit levé sont.
Montent et al mostier s’en vont.
La pucele ont o els menee.
Li cuens l’a d’argent esposee.
La dame grant avoir li ofre,
dras et deniers, avoir en cofre.
Li cuens dist asés a avoir :
le lor aient ! Si dist : “Por voir
molt a cil qui bone femme a
et qui male nient n’i a
fors anui et male aventure
et honte qui assés li dure !”
Dist li pere : “Fille, entendés !
Se vos baron avoir volés,
gardés ja ne le desdissiés
et que a lui obeïsciés
comme a vostre segnor le conte.
Se nel faites, c’iert vostre honte !”
Dist la mere : “Parlés a moi,
bele fille, ça en reqoi !
“Volentiers, dame ! “fait sa fille.
Cele li conselle en l’orille :
“Bele fille, levés la ciere
vers vostre segnor, soiés fiere !
Prenez example a vostre mere
qui toz jors desdit vostre pere.
Ains ne dist rien ne desdesisce
Se vos volés avoir onor,
Metez l’ arriere et vos avant !
Petit faites por son commant.
et autrement le comparrois.
“Dame, jel ferai, se je puis,
se je mol envers moi le truis.”
Au conte dist li rices hom :
“De ma fille vos ai fait don.
Prenés par amor, sire cuens,
cest palefroi qui molt est buens
et ces .ii. levriers qui sont bel,
prendant, hardi et molt isnel.”
Li cuens les prant, molt l’en mercie.
Le congié prent, sa feme en guie.
Molt s’en vait li cuens porpensant
par quel art et par quel samblant
sa feme a sen amor atraie
que a sa mere ne retraie,
qui si estoit fiere et grifagne.
Lors entrent en une campagne
et uns lievres lor saut molt pres.
Dist li cuens : “Levrier, or aprés !
Qant si preu et si isnel estes,
je vos commanc deseur les testes
que ains le tierç camp l’aiés pris !”
La dame l’ot, si en a ris.
Li lievres fuit, qui crient le mort.
Or sera preus s’il lor estort !
El seme camp l’ont retenu.
Es vos le conte la venu.
As levriers dist : “Or est issi !
Vos comparrés, je vos afi !
Mon commant avés trespassé !
Ja ne vos sera pardoné !”
Il descendi, si traist l’espee.
La teste a a cascun colpee
des .ii. levriers. Molt s’en mervelle
la dame a la color vermelle.
A soi meesme pense et dit :
“Mervelles voi, se Dex m’aït,
de cest conte, com il est fiers,
com a ocis ces .ii. levriers
por son commant qu’il trespaserent !”
Le lievre prendent, sel torserent
et dient qu’il l’en porteront
et au soper le mangeront,
puis commencent a cevaucier
li cuens et tot li chevalier
tant que il virent le castel
qui siet en haut en .i. moncel.
Li palefrois al conte ceste.
“Je te commant desor ta teste,
fait li cuens, ne ceste altre fois !”
Ne l’entent nient li palefrois.
Al cief de piece rencoupa.
Li cuens descent, se li colpa
la teste. Sor .i. altre monte.
“Sire, ce dist la feme al conte,
cest palefroi et ces levriers
deüsciés vos avoir molt ciers
por mon pere, nien por moi.
Mors les avés, ne sai por qoi !
“Dame, fait il, seul por itant
que trespaserent mon commant
que il n’a rien en tot le mont,
se mon commant trespasse et ront,
que il nel covigne morir
por quẹ as poins le puisse tenir !”
La dame l’ot, molt s’en esmaie.
Vait s’ent li cuens, plus n’i delaie,
tant que il vint a sa chité.
Illueques furent asamblé
li baron et li vavasor
cui molt pesoit de lor segnor
qu’il cuidoient avoir perdu.
Et cil sont au pont descendu.
Encontre vont, joie li font.
Li auqant demandé li ont
qui cele bele dame estoit.
“Segnor, ço est vo dame a droit,
fait li cuens, nel mescreés mie !
Si soit onoree et servie !
“Nostre dame ?” “Voire, par foi,
car mis li ai l’anel el doi !
“Bien soit ele, font il, venue !”
A grant joie l’ont receüe.
Li cuens ses noces aparelle.
Son keu apele, si conselle :
“Garde, fait il, que nos aion
bone saveur et a fuisson
et sauses bien asavorees !
Bien soient nos gens conreés
por l’amor la novele dame
si qu’il n’i ait ome ne fame
qui n’ait a mangier a plenté.
Gardés tot aiés apresté !”
Dist li keus : “Je m’en apareil.”
La dame l’apele a conseil :
“Que t’a dit li cuens ?” “Que savors
li face buenes et plusors.”
Et la dame tantost li dit
que il n’i ait point de respit.
“Vels avoir mon gré ?” “Dame, oïl !
Ançois me metroie en peril
que vostre volenté ne face,
ançois que je perde vo grace.
“Garde toi dont por nule rien
qu’il n’i ait mes, ce te di bien,
u il ait savor plus q’allie,
mais que bien soit aparellie.
“Je n’oseroie !” “Si feras !
Ja del conte mal gré n’avras
s’il set que l’aie commandé,
et tu dois bien querre mon gré.
Je te puis aidier et nuisir !
“Dame, fait il, vostre plaisir
ferai, mais que honte n’i aie.
Del tot sui en vostre manaie.”
Li queus s’en vait a sa cuisine.
De ses mes atorner ne fine.
S’allie fu bien atornee.
Atant ont l’aigue demandee.
Levent, si s’asissent au dois.
Molt vinrent li mes a esplois
as barons et a le maisnie,
mais a cascun mes a allie,
mais des bons vins i ot assés.
Tos en est li cuens trespensés.
Molt l’en poise, mais il sofri
tant que la cors se departi.
En la cambre mande son keu.
Cil i vint ne mie a son preu.
Cil ot paor, si vint tramblant.
“Vasal, fait il, par cui commant
nos avés faites tant alliees,
et le saveur avés laissiees
que a faire vos commandai ?
“Par ma dame, sire, fait l’ai.
Ele le me commanda, sire,
ne je ne li osai desdire.
“Par les sains c’on por Deu requiert,
ja nus garans ne vos en iert
de trespasser ma commandisse !”
Lors en fait li cuens sa justisse :
un uel li tolt et une orille
et puis .i. poing, puis si l’exille
de sa terre qu’il n’i remagne.
Li cuens parole a sa compagne :
“Dame, fait il, par cui conseil
feïstes vos cest apareil ?
“Par le mien, sire, si mespris !
Or m’en repent, par saint Denis !
“Par le vostre ne fu ce mie !
Mais or me dites, bele amie,
itel conseil, quil vos dona !
“Ma mere, sire, me loa
que je de li ne forlignasse
ne vo conseil pas n’otriasse,
mais avant meïsce le mien,
si en avroie onor et bien.
A ceste fois l’ai fait issi.
Or m’en repent. Por Deu, merci !”
Ce dist li cuens : “Dame, par Dé,
ja ne vos sera pardoné
sans le nostre commandement !”
Il saut, par les cevials le prant,
a la terre l’abat encline.
Tant le bat d’un baston d’espine
qu’il le laisse tote por morte.
Tote pasmee el lit le porte.
Illuec guit ele bien .iii. mois
qu’ele ne pot seïr au dois.
Illuec le fist li cuens servir
tant que il l’a faite garir.
De nostre example oiés le some.
A le fiere feme al prodome
est pris volentés de veoir
sa fille. Demain velt movoir.
.X. chevaliers aparella.
Molt noblement a cort ala.
Son segnor ditsi com el seut,
qu’aprés li viegne se il veut.
Cil s’en vait aprés sa molllier,
n’i mene c’un seul chevalier
qui de lui tint .i. poi de fief,
un corlui et .ii. escuiers.
Tant i mena et plus noient.
La dame ala plus noblement.
Au conte mande qu’ele vient.
Li cuens a grant orguel le tient
qu’ele li mande, non li sire,
qui vient lui tierç, ç’a oï dire.
Nequedent bel ator fait faire
de mangier et de luminaire.
Es vos la dame descendue.
Ne fu pas trop bel receüe.
Ele et si chevalier tot .x.
sont sor .i. banc molt lonc assis.
Li cuens lor fist poi lïe ciere.
Et li sire vint par derriere.
A l’encontre li contes saut.
“Welcomme ! “crie tot en haut.
Cort a l’estrier, sel volt tenir,
mais li sire nel volt sofrir,
et li cuens li a dit : “Beax sire,
par amors, car sofrés sans ire
que je vos serve en ma maison !
“Volentiers, qant il vos est bon !”
Entor le fu sont fait li lit
u reposerent a delit,
et li cuens tot maintenant prist
son segnor ; dalés lui l’asist.
La contesse de la cambre ist.
De sa mere pitiés li prist
a cui on fait si laide ciere,
mais el ne set en quel maniere
ele peüst a li parler
car ele n’i osoit aler,
car durement le conte crient
por le baston dont li sovient.
Primes son pere salua
et il li rent, puis le baisa,
puis a sa mere saluee
u molt volentiers fust alee,
mais li cuens aseoir le fist
lés son pere et se li a dit :
“Dame, fait il, chi vos seés
et vostre pere confortés !”
Le mangier hasterent li keu.
Devant les .x. ot .i. grant feu.
Levent, s’asïent al mangier.
Li cuens tint son segnor molt chier.
Dalés lui l’asist hautement.
Molt furent servi ricement
de bons mes et de rices vins,
de claré et de florés fins.
La fiere dame et li suen .x.
a autre table sont asis.
Ne furent pas si bien servi.
Ce fist li sire por celi
qui a son segnor est contraire.
Mengié ont, les napes font traire.
Deduit se sont et envoisié.
Le fruit ont pris, puis sont colcié.
La nuis s’en vait, li jors apert.
Li cuens lieve, qui dolans ert
de son segnor qui feme a male.
Il l’en apele enmi la sale :
“Sire, alés cachier en mon parc
o chiens, o saietes, o arc.
Alés cachier que venisson
a plenté al soper aion !
N’i ait sergant ne chevalier
qui avuec lui n’alle cachier !
Avuec ces dames remanrai.
Li chiés me dielt, grant mal i ai.”
Or montent es cevals crenus.
Tot vont cachier, n’i tarde nus,
fors le conte et .iiii. sergant
fort et membru et fier et grant.
Il apela un des sergans :
“Quier d’un tor .ii. colles molt grans !
Les collons atot le focel
m’aporte cha, et un cotel,
et .i. rasoir bien afilé
m’aporte ça en recelé.”
Et il si fist sans demorance.
Il prist sa sure sans tardance,
lés li s’asist, se li a dit :
“Hé, dame, se Dex vos aït,
dites ço que demanderai !
“Volentiers, sire, se gel sai.
“Dont avés vos sifait g orguel
dites le me, savoir le vuel -
que vos avés en tel despit
vostre segnor et qanque il dit ?
Tot ce que vo segnor desplest
commandés vos que tot soit fet.
Feme ne fait vilté gregnor
que desdire son buen segnor !
“Sire, plus sai que il ne set
et si ne fait rien qui m’agret.
“Dame, bien sai dont ce vos vient.
Ceste fiertés es rains vos tient !
Je l’ai bien perçut a vostre uel
que vos avés de nostre orguel.
Vos avés collons comme nos,
s’en est vos cuers plus orgellos !
Je vos i vuel faire taster :
s’il i sont, ses ferai oster.”
Dist li dame : “Taisiés, bels sire !
Ce ne deveés mie dire !”
Et li sire tantost li dist :
“Ja le sarons, se Dex m’aït !
Estendés le, sergant, a terre
adens ! As rains li ferai querre !”
Cil estendent la dame encline
et ele se claimme frarine.
Uns des sergans le rasoir prant.
Le nage demi pié li fent.
Son poing i met o ot enclos
un des collons qui molt ert gros.
Cha et la trait et ele brait.
Samblant li fait del cors li trait.
Devant li le met el bacin
et ele cuide bien en fin
que ce soit voirs que cil li dist.
Ne s’en mervelle pas petit.
Il li retrence l’autre nage.
Sanlant fait que del cors li sace ;
el bacin tot sanglent le rue.
Cele se pasme, si fu mue.
Qant el revint de pasmissons :
“Dame, dist li cuens, ore avons
l’orguel dont estïés si ose.
Or serés mais molt simple cosse.
Mais ge criem q’aucunne racine
n’i remaigne, se nel cuisine.
Sergant, .i. coutre me chaufés !
Les racines me cuisenés !”
Dist la dame : “Sire, merci !
Certes, loiaument vos afi,
et sor sains le vos juerrai,
mon segnor mais n’escondirai.
Servirai le com faire doi.
Tenés, jel vos afi par foi !
“Or atendons dont sa venue !
Jurés li, s’en serés creüe.
“Sire, dist ele, jel creant !”
La contesse a le cuer dolant ;
de sa mere molt a ploré.
Ce dist li cuens : “Saciés m’ent gré
de ce que vostre mere ai fait
que son orguel li ai fors trait.
Je criem q’a li ne retraiés
et cest orguel es rains n’aiés,
mais or sofrés, g’i tasterai,
et se jes truis, jes osterai !
“Sire, merci, por Deu le voir !
Ja le devés vos bien savoir,
tant i avés sovent tasté !
Il n’i sont pas, foit que doi Dé !
Je n’ai, voir, de retraire cure
a ma mere qui si est dure.
Je retrai plus, voir, a mon pere
que je ne fac, sire, a ma mere.
Ainc vostre commant ne desdis
fors une fois, si m’en fu pis.
Preïstes en vostre venjance.
Je vos en ferai seürrance
que j’amera ce q’amerés
et que volrai ce que volrés.
Sel desdi, le cief me trenciés !”
Ce dist li cuens : “Bele, or saciés
je soferrai, mais se ge voi
que vuelliés reveler vers moi,
osté vos seront li doi frere,
si com il sont a vostre mere
car ce saciés, par tels grenotes
sont les dames fieres et sotes !”
De cachier vint li rices hom.
Asés ot prisse venisson.
Sa feme l’a oï, si pleure,
et il i va en mesme l’eure,
se li demande que ele a.
Li cuens s’avance, si parla :
“Beax sire, je li ai osté
ce dont ele avoit tel fierté,
ces .ii. collons qu’es rains avoit,
dont issi orgellose estoit.
Vees les ci en cest bacin !
N’i mesisciés altrement fin.
Les racines vol cuisener,
mais el vos doit sor sains jurer
que jamais ne vos desdira
et volentiers vos servira.”
Cil cuide que trestot voirs soit
por les collons que illuec voit
et por la dame qu’iert navree.
Bien cuide que soit amendee.
Son sairement et sa fïance
fist li dame sans demorance.
Ses plaies li fist aguillier
et la litiere aparellier,
si l’en porta a .ii. cevaus.
Les plaies ne sont pas mortaus.
Buen mire ot, qui bien le gari.
Son segnor ama et servi.
Onques puis nel desdist de rien.
Molt en esploita li cuens bien !
Benois soit il et cil si soient
qui lor males femes castoient !
Vil soient cil, et il si ierent,
qui lor males femes dangierent,
et Dex otroit mal et contraire
as ramprosnoses de male aire.
Tels est de cest romanc la some :
dehait feme qui despit home !
