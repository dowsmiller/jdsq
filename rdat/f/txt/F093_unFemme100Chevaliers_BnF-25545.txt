Une seule femme qui servoit cent chevaliers
En un chastel sor mer estoient
cent chevalier qui la mannoient
pour aus et le païs desfendre,
par que nuns ne les pouïst prendre.
Chascun jor assaut lor livroient
Sarrazin, qui Deu ne creoient.
Par acort furent treves mises
entre les parties et prises
tant que chascuns a lonc sejour
retorna et fist son labour.
Li chastiax estoit biax et gens,
mais assis estoit loing de gens.
.II. fames entr’ax touz avoient,
qui pour aus büer les servoient.
Assez estient de bel atour.
Qui plus plus, qui miex a son tour
d’eles faisient lor volenté
chascuns, et a tele plenté,
et sa et la, ce est la somme,
com fame puet miex servir homme.
Ainsis furent par mout lonc temps,
tant qu’entr’aus orent .i. contens
por les fames, ce m’est avis,
car chascuns d’aus a son devis
les vouloit avoir a son tour
sens faire as autres nul retour.
Quant les fames sorent la noise,
n’y a cele ne s’en envoise
car chascunne en cuide bien faire
son preu par li, et touz attraire.
Chascunne en ot au cuer grant joie !
Dame furent com rat en moie.
Li plus sage se porpencerent
et ainsis le contens osterent
que chascunne d’eles par rente
serviroit chevaliers cinquente,
ne nuns ne porroit par justice
fairë a l’autre prejudice.
Einsis cil et celes ansamble
s’acorderent, si com moi samble.
Ainsis furent bien longuement
tant qu’il avint, ne sai comment,
que les trües furent rompues
et les guerres sont revenues,
et li assaus est revenus
des Sarrasins, et fort tenus.
Et li chevalier dou chastel
s’adouberent et bien et bel,
qui grant talent avient d’abatre
les mescreans par bien combatre.
Yssu sont fors a ost bennie
toute la noble compeingnie,
mais que .ii. chevalier qui jurent
au lit porce que blecié furent.
Li uns avoit le col plaissié
et li autres le bras brisié.
Esté avoient au tornoi
ou pris avoient ce bonoi.
Cilz au bras bien se contenoit.
L’autres point ne se soustenoit
car dou mal l’esconvint mourir
et de cest siecle defenir.
E vous le grant assaut repris
contre nos chevaliers de pris.
Mout fu fors li abateïs
des mescrens et li fereïs.
Bien estoient .xv. millier
Sarrasin, Persans et Escler.
Ainsis avint, que Dex le vot,
c’unne cité pres d’anqui ot
ou avoit Crestiens en treuage
des Sarrasins et en servage,
qu’oïrent dire la novele
que des Crestïens la rouele
aloit a grant perdicïon,
se d’ax n’avient subvencïon.
Il s’arment et aidier lor vont.
Les Sarrasins desconfit ont :
tant chaplerent et tant ferirent
que les Sarrasins desconfirent.
Chascuns en fu manans et riches
se il ne fu trop fox ou nices.
En la cité alerent prendre
l’avoir et les Sarrasins pendre,
et pres d’uit jors i ssejornerent
parce que mout travillié ierent.
De ciax ci illuec vos lairai.
Dou chevalier blecié dirai
qu’avoit heü le bras brisié.
Forment l’en a au cuer pesé
qu’il n’a esté en la bataille
avecques les autres sens faille,
car dou chastel vit vraiement
la fin et l’encommencement.
L’autre fame, non pas la soe,
s’en vint ver li faisant la roe
et bien savoit de sa compeingne
qu’el estoit en autre besoingne.
En decevant l’araisonna
et soutilment l’ocoisonna
com cele qu’ot mis s’estudie
par qu’il feïst de li s’ammie.
Tant fist cele, tant l’asproia
que li chevaliers la proia
et as mains l’atraist sur son lit
et en vot faire son delit.
Cele li court a la poistrine
et sa face li esgratine,
et li dist : “Chevaliers fallis,
ja de moi n’arez vo delis
tant com vive la vostre amie !
En vos n’a loiautez demie !
Vos ne devez, bien dire l’ose,
moi requerir de tele chose.
Vos y avez vo sairement !”
Et cilz li respondit briement,
qui fu souprins de ses paroles
decevens, attraians et moles :
“Ou mourir t’esteut maintenent,
ou faire mon commendement !
“Miex ain mourir, se morir doi,
que por vos face tel desroi
contre ceax a cui suiz donnee,
qui m’ont de lor amor donee.
Ja nou ferai, comment qu’il praingne !
Vos le diriez a ma compaingne.”
Ainsis au chevalier argüe.
Dont la prant et en lit la rue,
et en vot faire son plaisir.
“De ce vos povez bien taisir
que ja a ce ne me menrois
que vo talent de moi façois,
fait cele, ce n’est en tel guise
que ma compeingne soit occise,
qu’en li n’a point de loiauté
ne je ne pris riens sa bonté.”
Tant l’a cele forment despite
par les paroles qu’el a dite
que li chevaliers li otroie.
“Or faites donc, que je le voie !”
Li chevaliers va cele querre.
Des querniax la ruë a terre
et cele chiet morte pasmee,
com cele qui fu acouree.
L’andemain si compaingnon vindrent
et lor parlement a lui tindrent
Oulor soingnans alee estoit.
Cilz lor respont qu’il ne savoit.
Tant la quistrent et tant alerent
qu’an fossez morte la troverent.
Dont li demandent l’occoison
por coi mourust par tel raison.
Li chevaliers conté lor a
comment la fame l’argüa
a faire einsis l’occisïon.
Le fait et la narracïon
lor a conté, ce est la somme.
Li chevalier furent prodomme.
Lor compaingnon pas ne tuerent.
Adont la fame entr’ax hucherent
pour qu’avoit fait tel murtre faire
et sa compeingne ainsis desfaire.
Ele respont : “Jel vous dirai,
que ja d’un mot n’en mentirai
dou deul que de ma compeingne avoie,
pour ce c’on li faisoit plus joie
que moi, si com il me sambloit,
et de vos miex ammee estoit.
Pour soupeçon de jalousie,
par haÿne traicte d’envie,
pour ce la haioie si forment
qu’il ne me chaut de quel torment
des or mais mourir me faciez !
Mais se respitier me vouliez,
se que nous .ii. faire souliens
feroie, ja n’en faudroit riens.”
Li chevalier l’ont respitie
que ne fu pas a mort jugie.
Mout se pena d’aux bien servir
par que lor gré puit desservir.
Tant fist qu’aussi bien les servoit
com lors quant deuz en y avoit,
ne ne se vont aparcevant
de desfaut nul ne que devant.
Einsis fu par ceste aventure
delivree de mort obscure.
Des chevaliers fu si privee
que ses servises lor agree.
Onc ne recrut de lor amor
ne tost ne tart, ne nuit ne jor,
ains lor livroit assez estor,
car chascuns l’avoit a son tor.
