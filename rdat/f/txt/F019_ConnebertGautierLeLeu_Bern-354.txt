Ci conmance de Connebert
Gautiers, qui fist del preste taint,
tant a alé qu’il a ataint
d’un autre preste la matiere,
qui n’ot mie la coille antiere,
qant il s’an parti de celui
qui li ot fait honte et enui,
ensin com i poez entandre,
se vos un po velez aprandre.
Je vos dirai trestot briemant
la fin et lo conmancemant,
conme li prestres fu senez
et en aprés don il fu nez,
lo non de lui et de la dame
par que  il reçut si grant dane
qu’il en porta lo vit sanz coille,
tote baiene et tote doille,
convint meïsmes a tranchier
a un molt boen rasor d’acier,
mais il lo fist molt a enviz
car molt enp enpira ses viz !
Li prestes ot a non Richarz
qui molt estoit fox et musarz,
et si fu nez de Cocelestre,
et il et trestot son encestre.
En la vile chantant estoit
o il lonc tans chanté avoit.
Grant avoir i avoit conquis
et avoit au mains tant pris
don il perdoit les donans cox
car maint prodome avoit fait cox.
Porce qu’il ert de haute gent,
s’avoit assez or et argent,
si estoit molt noble et molt cointe.
De mainte dame estoit acointe !
La fame d’un fevre ot amee,
qui molt ert par lui renomee !
Porce qu’ele ert et bele et blanche
et de molt cortoise sanblance,
formant l’avoit li prestres chiere,
car molt l’amoit de grant meniere.
La damë avoit non Mahalt
et li prodons ot non Tiebaut.
Tiebauz estoit de bone gent :
en la contree ot maint parant.
A ax se plaint tot en apert
de ce q’ainsi enor pert
por lo preste qui tant nel dote
que sovant a son huis ne bote
et qu’il ne vieigne en sa maimaison
par molt vilaine desraison,
si en voldroit vanjance prandre
s’il l’i pooit nule foiz prandre,
“et se j’avoie vostre esfort,
vostre aïde et vostre confort.”
Don respondirent tot de plain
cil qui erent coisin germain :
“Amis, tot ce laissiez ester !
Vos n’i poez rien conquester
de si tres faite ovre entremetre.
Ne la doit nus hom avant metre.
Chastoiez vo fame la fole
qui tot vos destruit et afole.
N’irons oan por li a Rome,
ainz remandron conme prodome !”
Cil respondi par mautalant :
“Je ai de l’ocirre talant,
mais trové vos ai a l’essai :
vos estes cox, que bien lo sai !
Li prestes toz nos desenore.
Tel i a son anfant enore,
molt m’an sui bien aparceüz !
Honiz nos a et deceüz !
Mais cil n’est pas cortois ne frans
qui set que il est cox sofranz.
Puis qu’il lo set et il lo sofre,
l’an lo devroit ardoir en sofre !
Tote la premiere foiee
li part lo fiel desor lo foiẹe.
Je l’ai sofert, ce poise mi,
ce entandent bien mi ami,
mais je m’an cuit molt bien vangier
ainz que l’an doie vandangier.”
Cil oent bien qu’il avoit dit
de Deu soit li prestes maudit
et si i ot assez de ceus
qui s’an tornerent tuit honteus.
Ensi li parlemanz depart
et il s’an vont de totes parz,
et cil arriere s’an retorne
iriez, dolanz, pansis et morne.
Li prodons .i. sergent avoit
qui son afaire bien savoit.
D’une part a consoil lo trait,
si li conte tot et retrait.
“Biax dolz frere, biax doz amis,
vos m’avïez pieça promis
que vos feroiez mon voloir
trestot selonc vostre pooir.
Je vos dirai un po d’afaire
que moi et vos covient a faire.
En vos, ce sachez, me voil croire.
Je me voil vangier del prevoire
qui me fait molt grant descordance.
Je ai en vos molt grant fïance.
“Je l’ocirré se vos volez
et vos seroiz toz jorz delez.”
Et cil respont : “Je n’ai envie
qu’i perde ja par moi la vie,
mais se gel puis ceianz tenir,
ne a l’aler ne au venir,
je li voldrai coper les cous
par cui je sui Elnol et cous.
Por Deu, amis, or en pansez
si q’an façoiz mes volantez !”
Li vallez dit : “Ainz l’ajornee
sera ceste chose eschivee
se vos i volez poine metre
et de lui gaitier entremetre.”
Ce laissierent a cele foiz,
mais il se plevirent lor foiz
que s’il tainent lo chapelain,
il lo metront en mal pelain.
Or entandez conmant avint.
.I. po ançois la mie nuit
avoit cil qui molt ert recuit
une forje desus la voie
que nus n’i passe qu’il ne voie,
en sont endui venu ensanble.
Li vilains les charbons asanble,
puis sofla tant qu’il fu espris.
As tenailles a un fer pris,
tant lo chaufa que il escume.
Aprés lo coucha sor l’anclume,
si ferirent tot a bandon
plus de .c. foiz en un randon.
Qant li prestes ot et antant,
plus n’i areste n’i atant.
Isnelemant do lit se lieve,
que nule chose ne li grieve.
Qant de la dame li remanbre
dont li fremissent tuit li manbre,
li viz li conmance a drecier
qui molt fait la chose coitier.
Vers la maison celui c’est mis
qui n’estoit mie ses amis.
Qant la dedanz en est venuz,
si se despoille trestoz nuz,
si s’est couchiez dedanz lo lit
a grant joië, a grant delit.
La dame en ses braz lo reçut,
et li vilains s’an aparçut,
qui tote nuit l’avoit gaitié
et atandu et soaidié.
Si a dit a son vallet : “Os te ?
Je cuit que nos avons .i. oste !
Ne sai se il est despoilliez.
Or doint Dex qu’il soit escoilliez,
que male honte li aveigne
ençois que arriers s’an revaigne,
si fera il se onques puis !”
A icest mot a overt l’uis,
si ont lo fer tot coi laissié.
Venu i sont tuit eslaissié,
li vilains ala vers sa fame.
Et li prestes ert sus la dame
qu’il la tenoit en tel engoisse
que par un po qu’il ne l’escuisse.
Qant li orlages fu cheüz
et Conneberz fu repeüz,
don li prestẹs ot toz ses debiaux biax,
et ses deduiz et ses aviax.
La dame baisë en la boche,
puis li a dit : “Amie doce,
don n’estes vos trestote noie  ?”
Ele respont : “Se Dex me voie,
vostre est mes cuers, vostre est mes cors cors,
et par dedanz et par defors,
mais li cus si est mon mari
cui j’ai fait mainte foiz marri !
“Dame, fait cil, li cus soit suens
et toz li autres cors soit miens,
mais je lo li batrai sovant,
ce li met je bien en covant !
Il est bien droiz que je lo hace
por lo vilain qui me menace !”
A cest mot ez vos ataingnant
et son seignor et son sergent.
Lo preste est hors do lit sachié
et si n’i ont gaires tancié,
et li ont tant batu lo dos
c’onques li boens vilains Mados,
qe le tenoit por curoïn,
ne feri tant sor Baudoïn
qant il traist Drian de la fosse
qui tant est orible et enosse.
Qantil l’ont batu et fautré,
de la coroie d’un baudré
li lient amedos les poinz
si qu’il les tint ensanble joinz,
puis li lacerent en la gorje,
si lo menerent vers la forje.
Cil lor crie merci et dit :
“Seignor, fait il, qui preste ocit,
il ne puet mie preste randre !
Se vos me laissiez a reanbre,
je vos donrai bien .ii. c. livres,
si les avroiz demain delivres.”
Dist li vilains : “De vostre avoir
ne quier je ja denier avoir,
mais voz coilles, qui maintes foiz
me bat mon cul sor mon defoiz,
en avra ja mal guerredon,
se Dex me face voir pardon !”
A cez paroles l’a aers
et par lo vit et par les ners
o li coillon erent pandant,
si l’an menerent tot tandant
a l’ostel joste la fornaise.
Don fu li prestes en mal aise !
Et cil par la coille lo prant,
cil qui nul secors n’i atant,
car li vallez li dist par ire :
“Conmant que l’evesques s’aïre,
en charité, danz prestes fox,
vos i lairoiz les coillẹs endox !
Se vos i faites cri ne noise,
ja n’i querré baston ne boise
que je orandroit ne vos fire
por la cerveles desconfire
de cest martel o mes .ii. mains !
Des coillẹs perdre soiez sertains
car vos n’en poez eschaper !”
Don li va la coille enhaper
qu’il avoit au cul pandue.
Sor l’estoc li a estandue,
si a feru .v. clos par mi,
les .iiii. entor et l’un par mi,
mais li graindres est par dedanz !
Li prestes rechingne les danz
et cil dient endui ensanble :
“Sire prestes, que vos en sanble ?
Adonc n’est or li cus vangiez
qui si a esté laidangiez ?”
Puis a un rasor desploié,
si l’a sor l’anclume apoié.
Aprés li font les mains delivres.
Il ne fust si liez por .c. livres !
Don dist li prodon : “Par mes iauz,
ma forje est molt povrë et vialz.
Il n’a paior desi q’an Tarse !
Je voldroie qu’ele fust arse.
Se li hernois estoit ostez,
ja i seroit li feus botez.”
Li vallez, qui molt estoit fors,
en a lo hernois gitié fors.
Qant il ot osté les costiax,
les tenailles et les martiax,
don mistrent lo feu en la raime.
Se li prestes tant sa coille aime
qu’il ne la cope ne ne tranche,
ne lairai que la mort ne sante
car se la grant flame l’ataint,
ja avra lou vïaire taint !
Des chevox sera desevrez
et les sorcis avra brunlez !
Qant voit que li feus lo sorprant,
enz en sa main lo rasor prant.
Sa coille cope par tel haste
q’an en poïst faire .i. grant haste
de ce qu’il en laissa arriere
car il emprist en tel meniere
qu’il il laissa les .ii. coillons
autresi granz comii. roignons !
La pel est si grant et si rosse
q’an en poïst faire une borsse !
Qant li prestes fu esgenez,
lors dit que de male ore est nez,
et li vallez, qui fu au prone,
li a gietiee une ranpone :
“Sire, ma dame vos esgarde !
Ses cus n’a de voz coilles garde.
Vos li avez trieves donees !
Ofr sont remeses les pognees.
Vos ne batroiz jamais crepon,
ainz manroiz vie de chapon !”
Li prestes ne sona un mot
de ce que cil lo laidanjot,
qui malemant est atirez.
Il est batuz et detirez,
si estoit brullez conme pors,
s’avoit perdu toz ses deporz
por la coille don il n’a mie.
Puis li covint mander .i. mire
qui lo sena molt longuemant
par la force d’un oignemant.
Qant li termes fu trespassez
qu’il fu gariz et respassez,
si s’an ala clamer a cort,
mais il n’i ot ne lonc ne cort
qu’il ne deïst trestot a hait :
si lor aïst Dex, bien a fait !
Car fussent or si atorné
tuit li preste de mere né
qui sacremant de marïage
tornent a honte et a putage !
Ainz cil n’en ot autre droiture.
Ensin define l’avanture
et si est veritez provee,
puis i fu la coille trovee
sor les b charbons molt bien rostie.
Plus ne fu en son cul santie,
ençois la pristrent dui mastin
qui la mangierent sanz conmin !
