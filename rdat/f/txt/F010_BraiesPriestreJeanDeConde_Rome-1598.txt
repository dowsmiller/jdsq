Des braies le priestre
Recorder ai oÿ maint conte
que priestrẹs ont fait as pluisors honte
et ont a leur femme jeü
et avoec çou le leur eü.
On en conte maint lait reviel,
s’en dirai .i. conte nouviel
qui est estrais de verité.
Il avoit a unne cité,
n’a mie lonc tamps, .i. boucier.
Sa femme eut .i. priestre plus cier
de lui, car mius faisoit sen gré
quant a li parloit a secré.
Li bouciers, qui mot n’en savoit,
ens ou markiet aler devoit
o compaingnons de sen mestier.
D’argent çou qu’il en eut mestier
cuist pour mouvoir a lendemain,
qu’il dist qu’il voloit aler main.
Sa femme fist savoir au priestre
k’en pais poroit avoec lui iestre.
Li priestrẹs, qui le couvoita,
dou boucier le meute gaita.
Celle qui haioit son singnour
le fist mouvoir devant le jour.
Quant de se maison fu issus,
li priestres, qui n’et mie ensus,
s’est ou lit la dame couciés.
Chius a ses compaingnons huciés.
Il dient : “Qui t’a encanté ?
Encor n’ont pas li cok canté !
Il est pau plus de mie nuit !
Reva coucier, si ne t’anuit,
car encor pués dormir grant somme.
Il y entroit troi songneus homme !”
Cieus en revint en sa maison.
Sa femme dist : “Pour quel raison
revenés ? Que vous faut il ore ?
“N’en voelent pas aler encore
li autre ! “ce dist ses maris.
Li priestres fu tous esmaris.
Elle dist que garde n’aroit :
coi se tenist viers le paroit.
Et li bouciers se recouca,
mais a sa femme ne touca.
Li priestres d’angoisses fremi
et li boucier se rendormi.
Celle fu dou mains bien partie
car .ii. en eut en sa partie :
li priestres se gisoit a diestre
et ses maris deviers seniestre !
Et quant vint deviers l’ajourner,
li autre se vont atourner
et hucierent leur compaingnon,
si saut sus a loi de gagnon
et se lieve, plus n’i atent.
As piés de se lit se main tent.
Au prendre ses braies mesprent
car les braies le priestre prent
c’onques il ne s’en donna warde.
Haste soi pour çou c’on l’awarde.
A ses compaingnons en ala
et si se parti de dela.
Li priestres remest ens ou lit
et s’i demena sen delit,
et quant li plot, si se leva.
Les braies au boucier trouva,
si trouva le bourse pesant.
Par lui meïsmes va disant :
“Je ne sui pas mout enganés
quant a l’argent sui assenés !
Boire yrai. Point d’argent n’avoie !”
Li priestrẹs en ala sa voie.
Li autre au marciet venut sont.
Biestes pour accater quis ont.
Li bouciers une en acata
et donné su cel acat a
le denier Dieu sans delaiier,
puis va a se bourse a braiier,
qu’il voloit paiier son argent.
Entour lui ot assés de gent.
Sa monnoie trouver y cuide,
mais il trouva sa bourse wide,
dou priestre y troeve le sayel.
Dont fu batus d’un grief flaiiel
et fu de cuer honteus et mas.
“Foy que doi, fait il, saint Thumas,
vesci coze trop desghisee !”
Entour lui ot mout grant risee.
Li bouciers fu tous entrepris
et de grant mautalent espris
quant le saiel au priestre troeve.
Or puet veïr apierte preuve
que li priestres fu de li priés.
.I. siens compains li dist apriés :
“Compains, c’as tu fait de tes braies ?
Or as tu ensengnes bien vraies
dou priestre dont le saiel as.
De ta femme fait ses soulas
et si ert dou tien parçonniers,
qu’il a te bourse a tes deniers !”
Li bouciers fu plus abaubis
qu’entre .x. leus une brebis.
Et cascuns di : “Vois dou huihot !”
La bieste de quoi paiier n’ot.
Trestous desconfis en revint.
Telle aventure li avint.
La nouvielle s’en espandi
et li evesques l’entendy,
si vot a tous priestres deffendre
des saiaus a leur braies pendre.
Pour çou vous di au daarrains :
priestres sont trop rade de rains
si en ont mainte homme ahonté.
Maint conte vous en ai conté
et par verités enquis ai.
Atant m’en tais que plus n’en sai.
