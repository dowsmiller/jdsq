Du villain de Bailleul
Se fabliaus puet veritez estre,
dont avint il, ce dist mon mestre,
c’uns vilains a Bailluel manoit.
Formenz et terres ahanoit ;
n’estoit useriers ne changiere.
.I. jor a eure de prangiere
vint en meson molt fameillex.
Il estoit granz et merveillex,
et maufez et de laide hure.
Sa fame n’avoit de lui cure
quar fols ert et de lait pelain,
et cele amoit le chapelain,
s’avoit mis jor d’ensamble a estre
le jor entre li et le prestre.
Bien avoit fet son appareil :
ja ert li vins enz ou bareil
et si avoit le chapon cuit,
et li gastiaus, si com je cuit,
estoit couvers d’une touaille.
Ez vous le vilain qui baaille
et de famine et de mesaise.
Cele li cort ouvrir la haise ;
contre lui est corant venue,
mes n’eüst soing de sa venue :
miex amast autrui recevoir !
Puis li dist por lui decevoir,
si com cele qui sanz ressort
l’amast miex enfouï que mort :
“Sire, fet ele, Diex me saint !
Com vous voi or desfet et taint !
N’avez que les os et le cuir !
“Erme, j’ai tel fain que je muir !
fet il. Sont boilli li maton ?
“Morez ? Certes, ce fetes mon !
Jamés plus voir dire n’orrez.
Couchiez vous tost quar vous morez !
Or m’est il mal, lasse, chetive !
Aprés vous n’ai soing que je vive
puis que de moi vous dessamblez !
Sire, com vous m’estes amblez !
Vous devïerez a cort terme !
“Gabez me vous, fet il, dame Erme ?
Je oi si bien no vache muire.
Je ne cuit mie que je muire,
ainz porroie encore bien vivre.
“Sire, la mort qui vous enyvre
vous taint si le cuer et encombre
qu’il n’a mes en vous fors que l’ombre !
Par tens vous tornera au cuer !
“Couchiez me donques, bele suer,
fet il, quant je sui si atains.”
Cele se haste, ne puet ains,
de lui deçoivre par sa jangle.
D’une part li fist en .i. angle
.i. lit de fuerre et de pesas
et de linceus de chanevas,
puis le despoille, si le couche.
Les iex li a clos et la bouche,
puis se lest cheoir sor le cors :
“Frere, dist ele, tu es mors !
Diex ait merci de la teue ame !
Que fera ta lasse de fame
qui por toi s’ocirra de duel ?”
Li vilains gist souz le linçuel
qui entresait cuide mors estre,
et cele s’en va por le prestre
qui molt fu viseuse et repointe.
De son vilain tout li acointe
et entendre fet la folie.
Cil en fu liez et cele lie
de ce qu’ainsi est avenu.
Ensamble s’en sont revenu
tout conseillant de lor deduis.
Lués que li prestres entre en l’uis,
commença a lire ses saumes,
et la dame a batre ses paumes,
mes si se set faindre dame Erme
qu’ainz de ses iex ne cheï lerme.
Envis le fet et tost le lesse.
Et li prestres fist corte lesse :
n’avoit soing de commander l’ame !
Par le poing a prise la dame.
D’une part vont en une açainte ;
desloïe l’a et desçainte.
Sor le fuerre noviau batu
se sont andui entr’abatu,
cil adenz et cele souvine.
Li vilains vit tout le couvine,
qui du linçuel ert acouvers,
quar il tenoit ses iex ouvers,
si veoit bien l’estrain hocier
et vit le chapelain locier.
Bien sot ce fu li chapelains !
“Ahi, ahi, dist li vilains
au prestre, filz a putain ors !
Certes, se je ne fusse mors,
mar vous i fussiez embatuz !
Ainz hom ne fu si bien batuz
com vous seriez ja, sire prestre !
“Amis, fet il, ce puet bien estre !
Et sachiez, se vous fussiez vis,
g’i venisse molt a envis,
tant que l’ame vous fust ou cors !
Mes de ce que vous estes mors
me doit il bien estre de miex.
Gisiez vous cois, cloez voz iex,
nes devez mes tenir ouvers !”
Dont a cil ses iex recouvers,
si se recommence a tesir,
et li prestres fist son plesir
sanz paor et sanz resoingnier.
Ce ne vous sai je tesmoingnier
s’il l’enfouïrent au matin,
mes li fabliaus dist en la fin
c’on doit por fol tenir celui
qui miex croit sa fame que lui !
