Du prestre qui dist la Passion
Dire vos vueil une merveille
a qui nule ne s’apareille,
d’un prestre sot et mal sené,
qui le Venredi aouré
ot commencié le Dieu servise.
Ja furent venu a l’yglise
la gent, et il fu revestuz,
mais il ot perdu ses festuz.
Lor le commence a reverser
et toz les fielz a retorner,
mais jusqu’au jor Ascenssïon
n’i trovast il la Passïon !
Et li vilain molt se hastoient,
que tot ensanble s’escrioient
qu’il les faisoit trop jeüner
quar il estoit tens de disner
s’il eüst le servise fait.
Que vos feroie plus lonc plait ?
Tant huchierent et ça et la
que li prestres lor commença
et prist a dire isnelepas
primes en halt et puis en bas :
“Dixit Dominus Domino meo.”
Mais ge ne vos pui pas en o
trover ici conçonancie,
si est bien droiz que ge vos die
tot le mielz que ge porrai metre !
Li prestres a tant lut la letre
si com aventure le maine,
qu’a dit vespres du dïemaine.
Or sachiez que fort se travaille
que l’offrandë auques li vaille !
Lors prist a crier : “Barraban !”
Uns crierres n’eüst .i. ban
si crié com il lor cria !
Chascun de ceus qui oï l’a
bat sa coupe et crie merci.
Ha, Diex qui onques ne menti,
qu’i les avoit a droite voie !
Et li prestres, qui toute voie
lisoit le cors de son sautier,
reprent hautement a crier
et dit “Crucifige eum !”,
si que partot l’entendi on,
homes et femes, ce me sanble,
et priient Dieu trestuit ensanble
qu’il les deffende de torment.
Mais au clerc ennuia forment
et dist au prestre : “Fac, finis !”
Et il li dit : “Non fac, amis,
usque ad mirabilïa.”
Cil tantost respondu li a
que longue Passïon n’est preuz
et que ce n’est mie ses preuz
de tenir longuement la gent.
Si tost com ot reçut l’argent,
si fist la Passïon finer.
Par cest flabel vos vueil monstrer
que par la foi que doi saint Pol,
ausinc bien chiet il a un fol
de folie dire et d’outraige
com il feroit a un bien saige
d’un grant sens, se il le disoit.
Fox est qui de ce me mescroit !
