Un example vueil conmencier
qu’apris de mon seigneur Rogier,
.i. franc mestre de bon afere
qui bien savoit ymages fere
et bien entaillier crucefis.
Il n’en estoit mie aprentis,
ainz les fesoit et bel et bien.
Et sa fame seur toute rien
avoit enamé .i. provoire.
Son seignor li ot fet acroire
qu’a .i. marchié devoit aler
et une ymage o lui porter
dont il avroit, ce dist, deniers,
et la dame bien volentiers
li otria et en fu lie.
Quant cil vit la chiere haucie,
si se pot bien apercevoir
qu’el le beoit a decevoir
si conme avoit acoustumé.
Lors a desus son col geté
.i. crucefis par achoison
et se parti de la meson.
En la vile va, si demeure,
et atent jusques a cele eure
qu’il cuida qu’il fussent ensamble.
De mautalent li cuers li tramble !
A son ostel en est venuz,
par .i. pertuis les a veüz.
Assis estoient au mengier.
Il apela, mes a dangier
i ala l’en por l’uis ouvrir.
Li prestres n’ot par ou fuïr.
“Diex, dist li prestres, que ferai ?”
Dist la dame : “Jel vous dirai !
Despoilliez vous et si alez
lëenz, et si vous estendez
avoec ces autres crucefis !”
Ou volentiers ou a envis
le fist li prestres, ce sachiez.
Toz s’est li prestres despoilliez ;
entre les ymages de fust
s’estent, ausi con s’il en fust.
Quant li preudom ne l’a veü,
erraument s’est aperceü
qu’alez est entre ses ymages,
mes de ce fist il molt que sages
qu’assez a mengié et beü
par loisir, ainz qu’il soit meü.
Quant il fu levez du mengier,
lors conmença a aguisier
son coutel a une grant kex.
Li preudom estoit fors et preus.
“Dame, dist il, tost alumez
une chandoile et si venez
leenz o moi ou j’ai afere !”
La dame ne s’osa retrere.
Une chandoile a alumee
et est o son seignor alee
en l’ouvreoir isnelement,
et li preudom tout esraument
le provoire tout estendu
voit, si l’a bien aperçeü.
Voit la coille et le vit qui pent.
“Dame, dist il, vilainement
ai en ceste ymage mespris.
J’estoie yvres, ce m’est avis,
quant je ceste chose i lessai !
Alumez, si l’amenderai.”
Li prestres ne s’osa movoir
et ice vous di je por voir
que vit et coilles li trencha,
que onques rien ne li lessa
que il n’ait tout outre trenchié !
Quant li prestres se sent blecié,
lors si s’en est tornez fuiant,
et li preudom demaintenant
si s’est escriez a hauz criz :
“Seignor, prenez mon crucefiz
qui orendroit m’est eschapez !”
Lors a li prestres encontrez
.ii. gars qui portent une jarle.
Lors li venist miex estre a Arle
quar il i ot .i. pautonier
qui en sa main tint .i. levier,
si le feri desus le col
qu’il l’abati en .i. tai mol.
Quant il l’ot a terre abatu,
ez vous le preudomme venu
qui l’enmena en sa meson.
.XV. livres de raençon
li fist isnelement baillier
c’onques n’en i failli denier !
Cest example nous moustre bien
que nus prestres por nule rien
ne devroit autrui fame amer,
n’entor li venir ne aler,
quiconques fust en calengage,
que il n’i lest ou coille ou gage,
si con fist cil prestres Constans
qui i lessa les siens pendans !
