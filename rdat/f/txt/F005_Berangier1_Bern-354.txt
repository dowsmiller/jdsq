Et conmance de Berangier a lonc cul
Tant ai dit contes et flabiax
que je ai fait viez et noviax
ne finé passé a un an.
Foi que doi Deu et saint Johan,
ne cuit que j’an sache mais nul,
fors de Berangier au lonc cul
n’avez vos mie eü encore.
Mais par mon chief g’en dirai ore
si tost que ne tardera gaire.
Or oez que je voil retraire
que il avint en Lonbardie
o la gent n’est gaires hardie
d’un chevalier qui ot pris fame,
ce m’est vis une gentis fame,
fille d’un riche chastelain,
et cil estoit fiz d’un vilain,
d’un usurier riche et conblé,
qui molt avoit et vin et blé.
Brebiz et vaches et deniers
ot a monciax et a setiers,
et li chastelains li devoit
tant que paier ne lo pooit,
ainz dona a son fil sa fille.
Ensi lo bon lignage aville
et dechiet tot et va a honte,
que li chastelain et li conte
se marient bas por avoir,
si doivent grant hontë avoir
et grant domage, si ont il.
Li chevalier mauvais et vil
et coart issent de tel gent
qui miauz aiment or et argent
que il ne font chevalerie.
Ensi est largesce perie,
ensi dechiet enor et pris !
Mais a ce que je ai empris
repaireré por traire a chief.
Li chevaliers a grant meschief
marïa sa fille au vilain
sel fist chevalier de sa main.
Cil l’amena, si sont ensanble
plus de .x. anz, si com moi sanble.
Li chevaliers amoit repos.
Il ne prisoit ne pris ne los
ne chevalerie l .ii. auz.
Tartres amoit et flaons chauz
et molt despisoit gent menue.
La dame s’est aperceüe
que ses sires est si mauvais
que pires de lui ne fu mais
por armes prendre ne baillier,
mais enmoit estrain et paillier
a menoier qu’escu ne lance.
Donc set ele bien sanz dotance
a ce que il ert molt parliers
qu’il n’est pas nez de chevaliers
ne estraiz de gentil lignaje.
Don li remantoit son paraje
o tant a vaillanz chevaliers
et as armes et as destriers.
“A sejorner ne pris je rien !”
Donc entandi li vilains bien
q’ele nel dist se por lui non.
“Dame, dist il, j’é tel irenon
n’avez nul si hardi parant
que je n’aie plus hardemant
et plus valor et plus proece !
Je sui chevaliers sanz perece,
lo meillor de toz par ma main !
Se viax, tu lo verras demain.
Se mes enemis puis trover,
demain me voldrai esprover,
qui molt desfïe par envie.
Ja nus n’an portera la vie
que ges metrai a tel meschief
que chascuns i perdra lo chief !
Tuit seront mort cui qu’il enuit !”
Ensi trespasserent la nuit
et landemain a l’ajornant
li chevaliers leva avant,
si fist ses armes aporter
et son cors richement armer
que armes avoit il molt beles,
trestotes fresches et noveles.
Qant li chevaliers fu armez
et desus son cheval montez,
si se porpanse qu’il fera,
conment sa fame decevra
q’elẹ le taigne a bon chevalier.
.I. bois molt grant et molt plenier
avoit molt pres de sa maison.
Li chevaliers a esperon
s’an vet tot droit en la forest.
Jusqu’el mileu ne fist arest.
Qant a mi lo bois fu venuz,
desoz un chasne est descenduz.
Son cheval as resnes estache,
son escu pant a une estache
d’une branche seche sechiee.
Aprés a s’espee sachiee,
si fiert en l’escu conme fos,
mien escïant, plus de .c. cox.
Tot l’a tranchié et tot malmis.
Puis avoit son fort espié pris,
sel brisa et .iiii. troçons.
Aprés est montez es arçons
de la sele de son cheval,
puis s’an vait poignant tot .i. val
tot droitement a sa maison.
De sa lance tint .i. troçon
et de l’escu n’ot c’un cartier
qu’il avoit porté tot entier.
Lo cheval par la resne tint.
Sa fame a l’ancontre li vint ;
au descendre li tint l’estrié.
Li chevaliers la fiert del pié,
qui molt iert fiers de grant meniere.
“Traiez vos tost, fait il, arriere
que sachiez bien n’est mie droiz
qu’a si bon chevalier tochoiz
con je sui ne si alosé !
Il n’a si preu ne si ossé
en tot vostre lignage au mains !
Ne sui mie truanz vilains,
ainz ai lox de chevalerie !”
La dame fu tote esbaïe
qant el vit son escu percié
et frait lo fust de son espié.
Selonc ce qu’il li fait acroire,
ne set que dire ne que croire.
Ne set el mont que ele face,
que li chevaliers la menace
que ver lui n’aut ne qu’el n’i toche.
La dame tint close la boche,
onques un mot ne respondi.
Que vos diroie ? Ensin servi
li chevaliers de ceste guille,
et tenoit la dame molt vile
et despisoit tot son lignage,
don elenel tenoit a sage.
.I. jor fu cil do bois venuz
li chevaliers, et ses escuz
fu estroiez et depeciez,
mais il n’ert cassez ne bleciez,
ne ses hauberz n’a point de mal,
et vit tot haitié son cheval,
qui n’est lassez ne recreaüz.
N’est pas de la dame creüz
a cele foiz li chevaliers.
Or dit qu’il a mort ses guerriers
et ses enemis confonduz,
et a force pris et panduz.
Bien set la dame et aperçoit
que par sa borde la deçoit,
et panse s’il i va jamais
el bois que ele ira aprés,
et si verra qanqu’il fera
et conmant il se contandra.
Ensin c’est cele porpansee.
Et qant vint a la matinee,
li chevaliers se fist armer
et dit que il ira tuer
.iii. chevaliers quilmenaçoient
et qui son mal li porchaçoient.
Gaitant lo vont, don molt se plaint.
La dame li dit que il maint
de sergenz armez .iii. o .iiii.,
si porra plus seür conbatre.
“Dame, je n’i manrai nelui !
Par moi lor movré tel enui
que ja nus n’en estordra vis !”
A tant s’est a la voie mis.
Par grant aïr el bois se fiert,
et la dame unes armes quiert.
Conme chevaliers s’est armee
et puis sor un cheval montee.
Cele, qui n’a soing de sejor,
s’an vait tost aprés son seignor
qui ja s’est ou bois embatuz,
et ses escuz estoit panduz
a unchasne, et il i feroit.
A l’espee lo depeçoit,
si fait tel noise et tel martire,
qui l’oïst, il poïst bien dire
ce sont et .c. .m. deiable.
Ne lo tenez vos mie a fable !
Grant noise fait fait et grant tampeste !
Et la dame .i. petit s’areste
qant ele a la chose veüe.
Esbaïe est et esperdue.
Et qant assez ot escouté,
avant a lo cheval hurté
# ver son mari, si li escrie :
“Vasax, vasax, c’est grant folie
que vos mon bois si decopez !
Mauvais sui se vos m’eschapez
que ne soiez mis en un gié !
Vostre escu por qoi peçoiez,
qui ne vos avoit rien mesfait ?
Molt avez or meü fol plait
que a lui avez guerre prise !
Mal dahaz ait qui or vos prise,
que vos estes coarz provez !”
Li chevaliers s’est regardez
qant il a les moz entanduz.
Esboïz est et esperduz.
La dame n’a pas coneüe.
Do poin li chiet l’espee nue
et trestoz li sans li foï.
“Sire, fait il, por Deu merci !
Se je vos ai de rien mesfait,
jo vos amanderai sanz plait.
A vostre gré molt volantiers
vos donrai avoir et deniers !”
La dame dit : “Se Dex me gart,
vos parleroiz d’autre Renart
car je vos partirai un jeu.
Ainz que vos movoiz de cest leu,
convient que vos jostoiz a moi,
et je vos creant et otroi,
se vos cheez, ja n’i faudroiz,
maintenant la teste perdroiz,
que ja n’avrai de vos pitié !
Ou je descendrai jus a pié,
devant vos m’iré abaissier.
Vos me vandroiz o cu baissier
tres o mileu o o par delez.
Prenez lo quel que vos volez
decez jeus, ice vos covient !”
Li chevaliers, qui dote et crient,
et qui plains est de coardise,
et dit qu’il n’i jostera mie.
“Sire, dist il, je ai voé
ne josterai a home né.
Mais descendez, si ne vos griet,
et je ferai qanque vos siet.”
La dame n’i volt respit querre.
Tot maintenant descent a terre,
la robe prant a solever,
devant lui prant a estuper,
et dit : “Tornez ça vostre face !”
Et cil esgarde la crevace
do cul et del con. Ce li sanble
que trestot se tienent ensanble.
A lui meïsmes panse et dit
onques mais si grant cul ne vit.
Don l’a baisé de l’ordel pais
a guise de coart mauvais,
molt pres del tro iloc endroit.
Bien l’a or mené a destroit !
A tant la dame rest montee.
Li chevaliers l’a apelé :
“Biax sire, vostre non me dites,
puis si vos en alez toz quites !
“Vasax, mes nons n’ert ja celez !
Onques mais tex ne fu nomez,
de mes parans n’i a il nul.
J’é non Berangiers au lonc cul,
qui a toz les coarz fait honte !”
A ce mota finé son conte,
si s’an est en maison alee.
Au miauz que pot s’est desarmee,
puis a mandé .i. chevalier
que ele amoit et tenoit chier.
Dedanz sa chanbre tot a aise
l’an moine, si l’acole et baise.
Estes vos li sires revient
del bois ! Cele qui po lo crient
ne se daigna por lui movoir.
Son ami fait lez li seoir.
Li chevaliers toz abosmez
s’an est dedanz la chanbre entrez.
Qant vit la dame et son ami,
sachiez point ne li abeli !
“Dame, fait il isnelement,
vos me servez vilainement,
qui homë amenez ceianz !
Vos lo conparroiz, par mes danz !
“Taisiez vos an, no dites mais,
taisiez vos an, coarz malvais !
Tantost de vos me clamoroie
por lo despit que j’en avroie,
si eseroiez cox et jalox !
“A cui vos clameroiez vos
de moi, par l’ame vostre pere ?
“A cui ? A vostre chier conpere,
qui vos tint ja en son dongier.
Ce est messires Berangier
al lonc cul qui vos feroit honte !”
Qant cil ot que cele li conte,
molt en ot grant duel et grant grant ire.
Onques puis ne li osa dire.
Desconfit se sant et maté,
et cele fait sa volanté,
qui ne fu sote ne vilaine.
A mol pastor chie los laine !
