Un prestre maneit en Chartein,
s’amoit la fame a .i. vilein.
Le vilein, qui garde s’en prist,
en la voie une fosse fist
par ou cil seut venir laienz.
.I. leu vint la nuit et chiet enz
car la nuit estoit trop oscure.
Le prestre par mesaventure,
si com soleit, est revenuz :
einz ne sot mot, s’est enz chaüz.
conLa dame, cui il anuioit
du proverre qui tant tarjoit,
a sa meschine dit : “Cha va
savoir se cel sire vendra.”
La meschine est par la venue :
en cele fosse rest cheüe.
Li vilein par mein se leva,
vers sa fosse droit en ala.
Ce qu’il queroit trueve et jura
que chascun son loier avra.
Le leu tua, et esbourssa
le prestre, et la garce enchaça.
A ceus avint grant meschaance
et au vilein bele chaance.
Li prestres honte li fesoit,
li leu ses bestes estrangloit.
Chascun d’eus acheta molt chier,
cil son deduit, cil son mengier.
