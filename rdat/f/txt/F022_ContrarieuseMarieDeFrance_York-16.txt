Uns vilains ot sa femme espuse,
ki mult esteit contralïuse.
Un jur furent ensemble alé
pur eals dedure par un pré.
Li vilains a sa femme ad dit
quẹ unkes meis de ses oilz ne vit
nul pré fauché si üelment.
Elẹ li respunt hastivement :
“Einz fud od forces trenchez.”
Dist li vilains : “Mes est fauchez !
“Mes est, fait la femme, tunduz !”
Dunc est li vilains irascunz.
“Tu es, fait il, fole pruvee !
Cest herbe fut a falz copee,
mes tu es engresse e fole
q’avantveus mettre ta parole.
La meiẹ vulés feire remaindre ;
par engresté me vulsateindre.”
Li vilains l’ad aval jettee,
si li a sa lange colpee
e puis demandẹ quẹ avis li fu
quei ele en aveit entendu,
se li prez fud od falz falchez
u od forces fud trenchez.
La u ele ne pot parler,
od ses deiz li prist a mustrer
k’a forces l’aveient trenché
e que falz nel ot pas seié.
Par cest essample vuil mustrer
“bien le puet hoem suvent pruver -
ke fols parole une folie
e altrement qui le sens die,
nel en creit pas, einz s’en aïre.
La u il seit bien qu’il en est pire,
vult sa mençunge mettre avant.
Nul nel fereit de ceo taisant.
