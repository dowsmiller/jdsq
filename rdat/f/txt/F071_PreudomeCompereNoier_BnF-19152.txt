D’un preudome qui rescolt son compere de noier
Il avint a .i. pescheor
qui en la mer aloit .i. jor
en .i. batel tendi sa roi.
Garda, si vit tres devant soi
.i. home molt pres de noier.
Cil fu molt preuz et molt legier.
Sor ses piez salt, .i. croq a pris,
lieve, si fiert celui el vis
que par mi l’ueil li a fichié.
El batel l’a a soi saichié.
Arriers s’en vait sanz plus atendre,
totes ses roiz laissa a tendre.
A son ostel l’en fist porter,
molt bien servir et honorer
tant que il fu toz respassez.
A lonc tens s’est cil porpenssez
que il avoit son oill perdu
et mal li estoit avenu.
“Cist vilains m’a mon ueil crevé
et ge ne l’ai de riens grevé !
Ge m’en irai clamer de lui
por faire lui mal et enui.”
Torne, si se claime au maior,
et cil lor mest terme a .i. jor.
Endui atendirent le jor
tant que il vinrent a la cort.
Cil qui son hueil avoit perdu
conta avant, que raison fu.
“Seignor, fait il, ge sui plaintis
de cest preudome, qui tierz dis
me feri d’un croq par ostrage.
L’ueil me creva, s’en a domaige.
Droit m’en faites, plus ne demant.
Ne sai ge que contasse avant.”
Cil lor respont sanz plus atendre :
“Seignor, ce ne puis ge deffendre
que ne li aie crevé l’ueil,
mais en aprés mostrer vos vueil
comment ce fu, se ge ai tort.
Cist hom fu en peril de mort
en la mer ou devoit noier.
Ge li aidai, nel quier noier.
D’un croq le feri, qui ert mien,
mais tot ce fis ge por son bien.
Ilueques li sauvai la vie.
Avant ne sai que ge vos die.
Droit me faites, por amor Dé !”
Cil s’esturent tuit esgaré
ensanble por jugier le droit,
quant .i. sot qu’an la cort avoit
lor a dit : “Qu’alez vos doutant ?
Cil preudons qui conta avant
soit arrieres en la mer mis,
la ou cil le feri el vis,
que se il s’en puet eschaper,
cil li doit son oeil amender.
C’est droiz jugemenz, ce me sanble !”
Lors s’escrient trestuit ensanble :
“Molt as bien dit ! Ja n’iert deffait !”
Cil jugemenz lors fu retrait.
Quant cil oï que il seroit
en la mer mis ou il estoit,
ou ot soffert le froit et l’onde,
il n’i entrast por tot le monde !
Le preudome a quite clamé
et si fu de plusors blasmé.
Por ce vos di tot en apert
que son tens pert qui felon sert.
Raembez de forches larron
quant il a fait sa mesprison,
jamés jor ne vos amera.
Ja mauvais jom ne savra gré.
A mauvais, s’i li fait bonté,
tot oublie, riens ne l’en est,
ençois seroit volentiers prest
de faire li mal et anui
s’il venoit au desus de lui !
