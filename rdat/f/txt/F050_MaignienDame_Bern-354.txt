Ci conmance do maignien qui foti la dame
Or escoutez ! Laissiez moi dire !
Je vos dirai une matire
que je ai volantiers aprise.
.I. bachelers ot fame prise,
qui riches ert et aaisiez.
Qant il ce fu o li cochiez,
ne sai par .ii. nuiz o par .iii.,
la dame, qui vost tenir frois
son cors, conmande a faire .i. bain.
La chanberiere sanz desdain
lo fist qant el l’ot conmandé,
et qant lo bain ot apresté,
et la dame dedanz entrer,
et donc n’i volt plus arester.
La maison fu voide de gent
qu’i n’avoit que aux .ii. loianz,
por ce quẹ il n’i ot qu’eles .ii..
Une formete a .iii. quepeus
avoit la baiasse aportee,
et la dame est desus montee,
qui tote despoilliee fu.
Li quepou erent vermolu
et sor aux remest tot lo fins.
Li quepou qui erent mauvais
peçoient et la dame chiet.
Desor une doue s’asiet
si que molt en sant grant achiee.
Molt duremant ce sant bleciee.
Sa meschinete i est alee
qant cele l’avoit apelé,
et la dame li dist : “Amie,
molt sui bleciee. Dex maudie
celui qui ceste sele fist !”
Et la pucele aprés li dist :
“Dame, fait ele, max feus
l’arde ! “La dame li dist leus :
“Car garde s’il m’i pert point !”
La dame par devant s’esjoint,
si s’est as estepons tornee.
Cele n’ert mie acostumee
que par darriere veïst on.
“Dame, li foiẹs et li pormon
par lo mien escïant lo chiet !”
Desor une doue s’asiet.
“Conmant ! fait ele. Pert il plaie ?
“Oïl, fait el et molt s’esmaie,
qui est fandue demi pié !
“Lasse, fait ele, don sui gié,
se je n’en ai molt tost aïe !
Por amor Deu, ma doce amie,
alez, si me querez .i. mire !
Ja cele rien ne savra dire
que je ne li doigne del mien !”
Atant oïrent .i. maingnien
qui son mestier aloit criant,
et la pucele maintenant
vient a l’uis, lo meignien apele,
qui portoit une viez paele.
Tantost en la maison entra
et la dame li demanda
se il savoit point de mecine.
“Dame, j’ai encor tel racine
qui vos garroit, n’en dotez rien !”
La dame li dist : “Por conbien ?
“Por xx vi sous de mansois,
n’en prandroie mie estanpois.
Et sachiez que bien vos garrai !
“Mais .xx. sous prenez sanz delai
et jel vos ferai ja baillier.”
Ainz ne se vost cil traveillier
ne estre del conter en poine.
Maintenant par la main l’an moine,
si l’a cochiee sor un lit.
Li pautoniers, qui ot gros vit,
la foit molt viguerosemant.
Aprés li demande conmant
li estoit et cele dit : “Bien !
Se vos avez eü del mien,
je nel tien mie or a perdu !”
Li pautoniers, qui aitiez fu,
reconmance tot sanz demore,
et sachiez que en petit d’ore
la fouti .iii. foiz pres a pres.
“Dame, fait il, desore mais
m’an porrai je or bien aler.
Je ne voil ci plus demorer
car vos estes tote garie.
“Biax amis, d’une autre foïe,
fait la dame, me fust molt bien !
“Par mon chief, je n’en ferai rien !
fait il. Or avrïez vos tort !
Molt est fox qui a fame mort !
Costume n’a petit enfant.
Je n’en donroie ja autant
de mon oignemant por .x. livres !
Li hon est trop musarz et ivres
qui a fame fait nul marchié.
Je m’an vois a vostre congié !”
La dame a poine li otroie.
Atant c’est cil mis a la voie.
Par cest example vos deffant
que, se nus de vos fame prant,
“vos lo devez molt bien savoir -
ne faite pas vostre pooir
d’a li gesir au premierain,
que qant vanroit au darrïen,
por fol vos porrïez tenir,
si ne li porroiez fornir
ce que avreiez conmancié.
Ele avroit molt tost porchacié chacié
qui li feroit autant o plus.
Et por ce nel doit panser nus !
Ci fenit do maignien
