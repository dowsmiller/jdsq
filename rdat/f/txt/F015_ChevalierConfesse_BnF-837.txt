¶ Du chevalier qui fist sa fame confesse
En Beesin molt pres de Vire,
une merveille j’oï dire
d’un chevalier et de sa fame
qui molt estoit cortoise fame
et molt proisie en sa contree :
a la meillor estoit contee.
Et li sires tant se fïoit
en sa moillier et tant l’amoit
que de rien cure ne prenoit.
Tout li ert bon quanques fesoit,
que ja nule riens ne feïst
se il seüst qu’il ne vousist.
Ainsi vesquirent longuement,
qu’entr’eus n’ot point de mautalent
fors tant, ne sai par quel maniere,
que la dame, qui molt fu chiere,
devint malade et acoucha.
De .iii. semaines ne leva ;
grant paor ot qu’el ne morust.
Tant que son terme venu fust,
de son provoire fu confesse,
du sien dona et fist grant lesse.
Ne se vout pas atant tenir.
Son seignor fist a li venir
et se li dist : “Biaus sire chiers,
du conseil de moi fust mestiers.
Uns moines maint molt pres de ci :
sainz hom est molt, ç’avons oï.
A m’ame fust grant preu, ce cuit,
se je fusse confesse a lui.
Sire, por Dieu, sanz nule aloingne
quar me fetes venir le moine :
grant mestier ai d’a lui parler !
“Dame, dist il, vez m’i aler.
Nul meillor mes de moi n’i a !
Je cuit jel vous amenrai ja.”
A ces paroles s’en torna ;
sor .i. cheval qu’il ot monta,
a la voie se mist amblant
et de sa fame molt penssant.
“Diex, penssa sil , tant a esté
ceste fame de grant bonté !
Ce saurai je, se Diex m’aït,
s’ele est tant bone com l’en dit.
Ja n’i avra confessïon,
par le cuer Dieu, se de moi non !
En leu de moine a li vendrai
et sa confessïon orrai.”
En ce qu’en cest penssé estoit
et devise qu’estre en porroit,
chiés le prior en vint manois,
qui fu preudom et molt cortois,
et quant le prïeor vit li,
encontre lui molt biau sailli,
bel l’apela, sel fist descendre,
puis si a fet son cheval prendre.
Puis li a dit : “Par l’ordre Dé,
or m’avez vous servi a gré
quant vous m’estes venuz veoir
com vostre ami, et remanoir !
De herbregier grant joie en ai !
Por vous la cort amenderai.”
Li chevaliers li dist : “Biaus sire,
grant gré vous sai certes du dire,
mes ne puis mie herbregier :
venez o moi ça conseillier !”
Quant il l’ot tret a une part,
“Sire, fet il, se Diex me gart,
grant mestier ai de vostre aïe !
Gardez que ne me failliez mie,
se voz dras noirs me presterez.
Ainz mïenuit toz les ravrez,
et voz granz botes chaucerai,
et je ma robe vous lerai.
Ceenz avez mon palefroi,
et le vostre menrai o moi.”
Le moine tout li otria
quanquë il quist et demanda,
et quant fu nuis les dras vestit.
Il chanja trestout son abit,
desus le palefroi monta
au moine, qui souef ambla.
Lors s’en parti demaintenant ;
en sa meson en vint amblant.
Dedenz entra, bien fu embronc.
Bien s’embroncha ou chaperon
quar ne voloit, ce cuit je bien,
que l’en le conneüst de rien.
La meson ert auques obscure.
Uns gars sailli grant aleüre
encontre lui por lui descendre.
A une fame se fist prendre
par la gonne, sel mena droit
la ou la dame se gisoit.
“Dame, dist el, le moine est ci
que vous mandastes des ier ci.”
Et la dame si l’apela :
“Sire, dist el, seez vous ça
delez cest lit, quar molt m’empire
mon mal, si crieng que je me muire,
que nuit ne jor point ne me cesse,
si vueil de vous estre confesse.
“Dame, dist il, ce sera sens,
tant comme avez et lieu et tens,
quar nus ne nule ne set mie
esmer de soi ne de sa vie.
Por ce vous di, ma douce dame,
qu’aiez merci de la vostre ame.
Pechié celé, ce truis escrit,
l’ame et le cors ensamble ocist.
Por ce vous di et vous chasti
que vous aiez de vous merci.”
Et la dame qui ou lit fu
trestout en autre siecle fu :
de son seignor ne connut mie
por le grant mal qui l’ot saisie,
quar sa parole entrechanjoit.
En la chambre lumiere n’ot
fors d’un mortier qu’iluec ardoit.
Point de clarté ne lor rendoit,
ne gent n’avoit en cel ostal
qui seüssent gueres de mal.
“Sire, molt ai esté proisïe,
mes je sui fausse et renoïe.
Sachiez de voir, tele est blasmee
qui vaut molt miex que la loee !
C’estoie je, qui los avoie,
mes molt mavese fame estoie,
quar a mes garçons me livroie
et avoeques moi les couchoie,
et d’aus fesoie mon talent.
Moie coupe, je m’en repent !”
Et quant li chevaliers l’oï,
de mautalent le nez fronci.
Molt par vousist et desirrast
que mort soubite l’acorast !
“Dame, dist il, pechié avez.
Dites avant, se vous savez !
Mes bien vous deüssiez tenir,
dame, s’il vous fust a plesir,
a vostre espous, qui molt vaut miex,
ce m’est avis, par mes .ii. iex,
que li garçons ! Molt me merveil !
“Sire, se Diex m’envoit conseil
a cest ame, je vous dirai
la verité, si com je sai.
A paine porroit l’en choisir
fame qui se puisse tenir
a son seignor tant seulement,
ja tant ne l’avra bel ne gent,
quar la nature tele en ont
qu’els requierent, ce sachiez vous.
Et li mari si sont vilain
et de grant felonie plain,
si ne nous oson descouvrir
vers aus ne noz besoins gehir,
quar por putains il nous tendroient
se noz besoins par nous savoient,
si ne puet estre en nule guise
que n’aions d’autrui le servise.
“Dame, dist il, bien vous en croi.
Dites avant, se savez qoi !
“Sire, dist ele, oïl assez,
dont li miens cors est molt grevez
et la moie ame en grant freor,
que le neveu de mon seignor,
tant l’amoië en mon corage,
ce m’estoit vis que c’estoit rage !
Et sachiez bien que je morusse,
se mon plesir de lui n’eüsse.
Tant fis que je o lui pechai
et que .v. anz, je cuit, l’amai.
Or m’en repent vers Dieu, aïe !
“Dame, dist il, c’estoit folie
que le neveu vostre seignor
amiiez de si fole amor !
Li pechiez doubles en estoit !
“Sire, se Diex conseil m’envoit,
c’est la coustume de nous fames
et de nous aaisïes dame
quar cels dont l’en mains garde avra,
entor cels plus se tornera.
Por le blasme que je cremoie
le neveu mon seignor amoie,
quar a mes chambres bien sovent
pooit venir, veant la gent :
ja n’en fust blasme ne parole.
Ainsi l’ai fet, si fis que fole,
quar mon seignor ai grevé si
qu’a poi que ne l’ai tout honi,
que du tortiau puant Ligart
li ai bien fet mengier sa part.
Tant li ai fet, tant l’ai mené
que il croit plus en moi qu’en Dé !
Quant ceenz vienent chevalier,
si com droit est, por herbregier,
lors demandent il a noz genz :
“ Ou est la dame ?” “Ele est leenz ! “
Ja le seignor n’ert demandé
quar je l’ai tout aneanté
ne ja ostel n’ert a honor
dont la dame se fet seignor.
Et fames ceste coustume ont
et volentiers toz jors le font
qu’eles aient la seignorie
sor lor seignor. Por c’est honie
mainte meson qu’est sanz mesure
et fame avoire par nature.
“Dame, dist il, ce puet bien estre,
del vrai Dieu, le souverain prestre !”
Onques riens plus ne li enquist,
mes sa coupe batre li fist
et li enjoinst sa penitance,
et ele mist en couvenance
que jamés jor amor n’avroit
a autre homme, s’ele vivoit.
Lors s’en parti, molt fu iriez.
A son cheval est reperiez,
desus monta, tost s’en issi.
D’ire et de mautalent fremi
por sa fame qu’il seut loer,
et tant prisier et tant amer,
mes en ice se confortoit
qu’encore bien s’en vengeroit.
A lendemain, quant il li plout,
a son ostel, et quant il vout,
en sa meson s’en repera.
Et la dame si respassa.
Grant merveille ot de son seignor,
qui li soloit moustrer amor
et li besier et acoler.
Or ne daingnoit a li parler.
Un jor par sa meson aloit
trestout ainsi comme el soloit,
et commandoit molt fierement
de ses aferes a sa gent,
et li sires sel regarda.
Ireement le chief crolla,
se li a dit : “Par l’ordre Dé,
dame, quele est vostre fierté
et vostre orgueil ! Je l’abatrai,
quar a mes poins vous occirai !
S’il vous membrast de vostre vie,
honte eüssiez d’avoir baillie,
quar nule fame bordeliere
ne fu de si male maniere
com vous estes, orde mauvaise !”
Lors ne fu pas la dame a aise ;
de son seignor se merveilla.
Avis li fu, de voir cuida,
que il l’eüst fete confesse.
Molt se doute que mal n’en nesse.
Puis li a dit demaintenant :
“Ha, mauvés homme souduiant,
molt me poise que je ne dis
que tuit li chien de cest païs
le me fesoient nuit et jor,
mes plus m’estoit de ma dolor !
Ha, mauvés homme trahitier,
tu preïs abit d’ermitier
por moi prover a desloial !
Mes merci Dieu, je sui loial !
Je n’ai voisine ne voisin
por qui je port le chief enclin !
Je ne te criem, la merci Dé !
Tu seüsses la verité,
quar ma honte tost fust seüe !
Mes m’en estoie aperceüe,
quant je vous en enquis sordois
en ce que dis par mon gabois.
Molt me poise, par saint Symon,
que ne vous pris au chaperon
et que ne vous deschirai tout !
Sachiez de voir, pas ne vous dout
de rien que j’onques vous deïsse !
Se Damediex mon cors garisse,
bien vous reconui au parler.
Je ne vous doi jamés amer !
Non ferai je, se Diex me gart !
Mauvés trahitre de male art,
ja ne vous ert mes pardoné !”
Tant li a dit et tant conté
que li osta tout son espoir
et bien cuida que deïst voir.
Granz risees et granz gabois
en firent en Beseïnois !
