Il est avenu an Bregoigne
de deus escuiers qui avoient
une villë et ne savoient
ne par avis ne par esgart,
l’un ne l’autrë, ou fu sa part,
car de divers seignors lor vint
se que chascuns ileques tint.
Lors rantes tout par mi partoient,
ansinc antr’aus .ii. s’acordoient
ne ne savoiẹnt ou mal ou bien,
tant que l’uns dist : “Il seroit bien
que nous feissiens de voir anquerre
par ou doit aler nostre terre
et par ou la justice part,
par coi chascuns eüst sa part.”
Dist l’autre : “Bien sera sehu
par ceulz qui piesa l’ont vehu.
Anvoions i les ancïens
et a leur acort an soiens.
Autremant ne le pouons faire.”
Ansinc acorderent l’afaire.
Li preudonmë assanblé furent.
Pour ce qu’avisié bien ne furent
et certainemant nou savoient
ou espoir oblié l’avoient,
li plus viel honme d’aus eslurent.
Quant il devant lor seigneurs furent,
si dirent : “Nous avons contans
que nous ne sonmes pas dou tans,
mes veez cel viel home ci
qui a lons tans demouré ci
et pour les seigneurs l’a tenue
ançois que vous fust avenue,
et si est hon a l’un de vous.
Faites le bien, acordez vous
que il vous depart vostre terre.
Nous ne savon plus certain querre.”
Cil qui n’i pansoient que bien
dirent chascuns : “Ge le veuil bien.”
Cilz cui hons fu print l’Evangille ;
sanz male esperance et sanz guille
s’a prins de lui le sairemant
que il le fera loialmant,
sanz l’un ja tolir ne donner.
Ansinc li va il ordonner.
Li bons hons vost avis avoir
pour miaux connostre son savoir :
jusqu’au tiers jor li ordonnerent.
A cel jour vindrent qu’il donnerent,
firent touz les vesins venir,
petiz et grans iqui tenir,
pour ce que leur an souvenist
s’aucuns debaz plus i venist.
Or orroiz que li bons hon fist
et le malice que il quist.
Plain son poin de terrë a prise
et l’a dedans son souler mise
en un chanp qui son seigneur feu,
et ses piez an son soler feu.
Dessouz son pié la terre estoit
c’ou chanp son seigneur prise estoit.
Et puis plain poing an rala querre
sus l’autre escuier an sa terre,
en son autre souler la mist
et son pié sus la terre sist.
L’un des piez sus l’une metoit,
l’autres sus l’autre terre estoit.
Sus la terre a l’escuier vint
et les james ouvertes tint.
Dist : “Par les sains c’on doit requerre,
de ce pié ci suis sus la terre
a cest escuier par desa,
sus mun seigneur dou pié desa.”
Il disoit voir et si mantoit
qu’a l’escuier assez ostoit
de sa terre plus d’un arpant.
Mes dou pié son seigneur il mant :
sus la terre a l’escuier fu.
Lors une bone fermé feu
antre les james trestout droit.
Lors ala chascuns a son droit.
Or ne furent plus desvoiez,
que chascuns se tint a paiez.
Apre s se, bien un an avint
que li sires au vilain tint
une feste de bonnes gent
par coi li failli de l’argent ;
sus touz ses homes fist la taille.
Qui plus est riches, plus an baille.
Quant li viaux hon gaigiez an fu,
lors dist au sergent que mar fu
la courtoissië et l’annour
qu’il avoit faite son seignour
se don li deust avoir donné
que bien li a guerredonné.
Dist le sergent : “Contez le moi
et tost le resara par moi,
car courtoissiẹ qui n’est sehue
ne tient leu ne ne fait ahue.”
Lors li bons hon trestout li dist
conmant la terre ou soler mist,
conmant marchoit, conmant jura
et conmant il se parjura.
Li sergens ne l’oblia point,
a son seignor de point an point
a remantu celle bonté
que li bons hon li a conté.
Lors li sires venir le fist
et tout courtoisemant li dist :
“Di moi, conmant tun fait meïs
quant tu le partaige feïs ?”
Lors li conte tout l’erremant.
Li sires tost et erranmant
droit aus fourches mener le dist
et maintenant pandre le fist.
Ansinc se devroit l’an pener
de trestouz traïtors mener.
