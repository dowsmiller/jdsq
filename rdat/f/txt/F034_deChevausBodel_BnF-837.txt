¶ Des .ii. chevaus
Cil qui trova del morteruel
et del mort vilain de Bailluel
qui n’ert malades ne enfers,
et de Gombert et des .ii. clers
que il mal atrait en son estre,
et de Brunain, la vache au prestre,
que Blere amena, ce m’est vis,
et trova le songe des vis
que la dame paumoier dut,
et du leu que l’oue deçut,
et des .ii. envieus cuivers,
et de Barat et de Travers
et de lor compaignon Haimet,
d’un autre fablel s’entremet
qu’il ne cuida ja entreprendre,
ne por mestre Jehan reprendre
de Boves, qui dist bien et bel,
n’entreprent il pas cest fablel,
quar assez sont si dit resnable,
mes qui de fablel fet grant fable
n’a pas de trover sens legier.
Mes por ma matere abregier
vous conterai tout demanois
qu’il avint en cel Amienois.
A Lonc Eve sor la riviere
mest uns vilains, ce m’est aviere,
qui onc n’estoit huiseus trovez,
mes traveilliez et aouvrez
de messoner et de soier,
si menoit jarbes a loier
d’un roncinet de povre coust
qu’il avoit tres devant aoust
molt mal peü et bien pené,
et si en avoit amené
son blé ainz l’aoust por l’orage.
Poi ot avaine et poi forage
por bien sa beste gouverner,
mes por ce qu’il ne pot juner
et por argent qu’il en vout prendre,
se penssa qu’il le menra vendre.
Ainsi avint com je vous di,
et quant ce vint au samedi,
si matinet comme il ajorne,
li vilains son roncin atorne,
et frote et conroie et estrille.
En .i. blanc chevestre de tille
le maine sanz sele et sanz frain.
Bien samble roncins mors de fain,
si estoit il, poi s’en faloit !
Tout ainsi comme il s’en aloit
sor le roncin qui dur le porte,
et il tresvint devant la porte
Saint Açueil, une prioré.
Iluec n’ot gueres demoré
quant uns rendus de la meson
ist hors, si l’a mis a reson,
qui estoit venuz au serain,
se li dist au mot premerain :
“Amis, quel part vous menra Diex ?
Est cil roncins jones ou viex ?
Par samblant n’est il gueres chiers !
“Foi que doi vous, biaus sire chiers,
tel comme il est le m’estuet prendre
tant que je le truise a cui vendre.
Mon vuel fust il granz et pleniers,
si en eüsse plus deniers,
si ne m’eüssiez pas gabé !
“Foi que doi mon seignor l’abé,
fet cil, et l’ordre dont je sui,
ainc ne le dis por vostre anui
ne por vous de riens agrever.
Ausinc volons nous alouer
.i. no roncin qui ceenz est.
Se vous i savez vo conquest,
nous le bareteriens au vostre.
Venez enz, si verrez le nostre,
si fesons marchié, Diex, tant bien !
Se ce non, chascuns rait le sien,
puis resoions amis comme ains.
“Je l’otroi bien ! “dist li vilains.
Atant s’en entrent en la cort.
Li renduz en l’estable cort,
si en a trait .i. roncin fors
qui n’estoit mie des plus fors
c’onques vi, ne des plus vaillanz,
ainz estoit maigres et taillanz,
dos brisié, mauvés por monter.
Les costes li pot on conter.
Hauz ert derriere et bas devant,
si aloit d’un pié sousclochant,
dont il n’estoit preu afaitiez.
N’estoit reveleus ne haitiez,
n’il n’avoit talent de hennir.
Quant li vilains le vit venir,
si l’esgarda molt d’entravers.
“Que resgardez ? fet li convers.
Encor soit il povres et maigres,
s’est il plus taillanz et plus aigres
que tel vendera l’en .c. sous,
mes il ne fu pieça saous,
s’est chascun jor bien aouvrez.
Il seroit bien tost recouvrez
s’il ne fesoit oevre grevaine.
S’eüst du fuerre et de l’avaine,
por qu’il i peüst avenir,
on n’avroit en lui que tenir,
et si set bien s’avaine maurre !
Dites combien voudrez vous saurre,
je le vous metrai a droit fuer.”
Li vilains sorrist de mal cuer
de ce qu’il ot dire au rendu.
“N’avez mie encor tout vendu,
dist li vilains, par mon chapel !
Bien me volez vendre la pel,
quar en lui ne voi je mes rien
fors le vendage del cuirien !
Roncins qui n’a valor ne force
est bien dignes que on l’escorce,
s’ai tel engaingne que je muir,
qui me rouvez soudre a cel cuir !
Mes vez ci roncin bien vendable.
Fols est qui le tient en estable !
Bons est par tout ou l’en l’aderce,
bons en charrue, bons en erce,
et bons es trais et es limons,
ne onques ne vit toz li mons
meillor roncin ne plus isnel.
Il cort plus ne vole arondel.
Je ne me vois mie esmaiant.
Se nus veut roncin bien traiant
por .i. grant mont adevaler,
que il en lest cestui aler,
por que l’en a droit l’i apiaut.
Mes je me merveil que c’espiaut
que vous m’avez tant detrié,
et si vous avoie prié
que vous ne me gabissiez pas !
Or fusse a Amiens tout le pas
que que m’avez ci amusé !
“Molt avez ore refusé,
fet li convers, et avillié
mon roncin maigre et escillié,
et le vostre fetes si preu !
Mes nous savrons de si a peu
li quels sera miex alosez
se le vostre esprover volez.
Metons les roncins keue a keue
et si soit qui bien les aneue,
et se li nostres puet tant fere
qu’il puist le vostre a force trere
dusques lasus a cele grange,
perdu l’avez sanz nul eschange,
et se li vostres est tant fors
qu’il puist le nostre trere fors
de cele porte seulement,
mener l’en poez cuitement.
Ainsi doit on prover sa beste !”
Ce dist li vilains : “Par ma teste,
marcheant avez encontré !
Ainsi vueil je qu’il soit graé,
et si vueil que tout maintenant
soient tenu li couvenant.
“Je l’otroi bien ! “fet li convers.
Le sien a par la keue aers,
qu’il avoit molt et mate et souple.
An.ii. ensamble les acouple,
puis fu chascuns devers le suen,
si ot verge tout a son buen
dont granz cops lor donent et rendent.
Et li roncin tirent et tendent
com cil qui ne s’oserent faindre.
Les neus font serrer et estraindre,
mes por tirer ne por sachier
ne les porent desatachier.
Molt ont les crepons estenduz !
“Qu’est ce, Baillet ? fet il renduz.
Gardez que cil ne vous eschape !”
Adonc de la verge le frape,
fiert et frape et done granz cops,
et li vilains ne fu pas fols
qu’il vueille Ferrant afoler,
ainz le lest assez reculer
por celui lasser et recroire.
Et li rendus, ce poez croire,
fu liez quant vit Baillet errant
et il vit reculer Ferrant.
Molt li croist li cuers et engrange.
“Baillet, fet il, voiz ci la grange !
Garde que l’onors en soit tiue !”
Mes Baillés a fete la siue
qu’il ne puet mes ne ho ne jo,
ainz areste sanz dire “ho “!
D’angoisse li batent li flanc.
Quant li vilains le vit estanc
qu’il ne puet mes tirer ne trere,
“Ferrant, fet il, or del bien fere,
gentiz beste de bone essonre !”
Quant li roncins s’oï semondre,
des piez devant s’aert a terre
que de l’un des piez se desferre :
le fer fet voler contremont.
Et li vilains coite et semont
Ferrant qui trait et tire fort,
et Baillés arriere resort.
A cele premeraine pointe
l’en maine de cul et de pointe
vers la porte tout le grant cors.
Traïnant ausi comme .i. ours
en menoit a col estendu
et le roncin et le rendu
qui molt dolenz aprés le siut.
Si com de la porte issir dut,
et li renduz connut bien l’uevre
que Baillés si vilment se prueve
que cil si vilment en traïne,
son coutel tret de sa gaïne
“ne set comment il le reskeue.
A Ferrant a copé la keue,
se li a alegié son fais.
De la porte tout a .i. fais
s’en issirent andui ensamble.
Li renduz fiert la porte ensamble,
puis s’en repere a son ostel.
Li vilains n’en pot avoir el
n’il ne pot pas desouz mucier.
Ne sot tant brere ne huchier
que cil li vousist mot respondre !
Puis le fist a Amiens semondre
a la cort par devant l’evesque
qui bien leur enquiert et enpesque
comment il lor fu avenu.
Puis ont lonc tens le plait tenu
qu’ainz ne lor en fist jugement.
Or vous proi je communement
qu’entre vous m’en dites le voir
se li vilains le doit avoir !
