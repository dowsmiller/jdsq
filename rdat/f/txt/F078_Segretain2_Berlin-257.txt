D’un moigne vos dirai la vie.
Segrestein fu d’une abeïe
si aama une bourgeise
qui mout iert vaillant et cortoise.
Idoine ot non et son seignor,
dant Guillaume le changeor.
Idoine fu bien enseignie,
simple, cortoise et afetie,
et Guillaume sot bien changier.
Mout s’entremist de gaagnier.
Il n’iert mie tavernerez.
Ses ostiex estoit beax et nez.
La huche au pein n’iert pas fermee ;
a touz estoit abandonnee.
S’un lechierres li demandast
du sien, volentiers l’en donnast.
Riche gent furent a merveille,
mes deables qui tor joz veille
s’entremist tant d’eus enginier
que i les fist apovrïer.
A Guillaume estut enprunter.
Ne pot plus au change arester.
A la foire ala a Provinz
et si i porta .iiii. vinz
livres de bons provenoisiens.
Aprés s’en revint par Amiens.
Dras achetoit si s’en venoit.
Por ce que bon marchié avoit,
fesoit Guillaume mout grant joie,
mes larrons guetoient la voie
et le trespas et le chemin.
Venuz s’en erent si voisin
et il remest .ii. jors aprés
por ce que il menoit grant fes,
mes n’orent pas grantment erré
quant en la forest sunt entré
iluec ou li laronestoient
qui les marchaans desroboient.
Quant Guillaume virent venir,
de totes pars le vont saisir.
Jus le trebuchent du cheval.
Ne li firent point d’autre mal
mes qu’i li tolent sa coroie,
puis ont veü enmi la voie
son serjant qui aprés venoit
et qui le sonmier amenoit.
Li mau larron seure li queurent.
A lor couteaus tot le deveurent.
Quant Guillaume le vit morir,
a pié s’en conmence a fuïr.
Guillaume s’en fuï a pié.
Or n’a il gueres gaagnié
car cil qui baillié li avoient
lor avoir que avoir devoient
quant il revendroit de la foire
dient : “Ci a mavés afere !
Qu’avez vos fet de nostre argent ?
Rendez le nos delivrement !”
Guillaume dit a ses voisins :
“Seignor, j’ai encor. ii. molins
qui de farine muelent mout.
Or ne soiez pas si estout !
Prenez les, en pes me lessiez
tant que me soie porchaciez.”
I lor livra et cil s’en vont
car tuit a lor gré paié sunt,
et il remest avec sa fame
qui mout estoit cortoise dame.
Por ce qu’i la vit corocie,
“Idoine, fet il, bele amie,
se nostre Sire a consentu
que j’aie mon avoir perdu,
encor est Il la ou Il seut.
Il nos edera bien s’Il veut.”
Ele respont : “Certes, beau sire,
si m’aït Diex, ne sai que dire !
Mout me poise de vostre perte
et mout a fet male deserte
li serjant qui en est ocis !
Mes moi ne chaut quant estes vis
car perte puet l’en recovrer,
mes mort ne puet nul restorer.”
Icele nuit furent einsi.
A lendemein devant midi
ala Idoine a l’abaïe
proer le fiuz seinte Marie
de quoi  l’iglise estoit fondee.
Une chandele out alumee
que Damlediex la conseillast,
a son seignor gaïn donast.
Desus l’autel mist la chandele.
De ses eulz qui semblent estoile
plora et de son cuer soupire
que s’oreison ne li lut dire.
Li sougrestein l’a escoutee
qui longuement l’avoit amee.
Il vint avant si la salue :
“Dame, bien soiez vos venue,
dist li moignes, et bien trovee !”
Cele ne fu pas enpruntee,
einz tert ses euz si li respont :
“Sire, dist el, Diex bien vos dont !
“Bien, dame ? dist le segresteins.
Je ne demant ne plus ne meins
de bien avoir fors c’avec moi
vos tenissë en .i. requoi !
Adont avroië achevé
ce que lonc tens ai desiré !
Je sui de ceanz tresorier
si vos donnré mout bon loier.
Vos avrez .c. livres du mien
dont vos porrez vivre mout bien
et aquiter d’une partie.
J’ai bien vostre conpleinte oïe.”
Idoine ot .c. livres nonmer.
Conmença soi a porpenser
savoir se les prendroit ou non
car en .c. livres a beau don,
mes ele amoit de grant amour
dant Guillaume le changeour.
Puis dist a soi meïme en bas :
“Sanz congié nes prendré ge pas.”
Le moine autre foiz l’aresonne :
“Bien a .iii. anz que je vos aim.
Certes, ainz n’atocha ma mein
a vos, mes or i touchera.”
Lors l’acole si la besa.
Du besier li a force fete.
Idoine s’est ariere trete
et dist : “Beau sire, en cest moustier
ne deüsiez pas dornoier !
Je m’en irai a ma meson
s’en parlerai a mon baron
et l’en demanderé conseil.
“Dame, dist il, mout me merveil
s’a li conseil en querïez.”
Dist ele : “Ne vos esmaiez.
L’en fet asez por gaagnier !
Mon seignor quit si losengier
que je feré vostre proiere.”
Dont tret le moine une aumosniere.
.X. sous i ot et puis li tent.
Idoine volentiers les prent.
A Deu la conmande et el lui.
Einsi departirent andui.
Idoine vint a son ostel
ou il n’avoit ne pein ne sel
que Poverté les destreignoit
et la perte que fet avoit
sire Guillaume en la forest.
Ele parla et il se test.
“Sire, dist ele, entendez moi !
Tel conseil vos dirai, ce croi,
dont vos serez riche clamé,
ja ne verrez .ii. anz passé.
“Dame, dist il, en quel maniere ?”
Dont tret Idoine l’aumoniere
que li moigne li ot donee.
Hastivement l’a desfermee.
.X. sous i ot et puis li tent.
Guillaume volentiers les prent.
Et puisdist a Guillaume : “Sire,
por Deu, nel tenez pas a ire
se je vos di ma priveté.”
De chief en chief li a conté
conment li moigne la pria
el moustier quant il la trova,
et com .c. livres li promist.
Guillaume l’entent, si s’en rist
et dist que por tot le tresor
Ostevïen et Nabugor
ne souferroit il c’ome nez
fust de li charnelment privez.
Il vodroit miex querre son pein
et par terre morir de fein !
Quant Idoine l’a entendu,
mout belement a respondu :
“Sire, fet ele, qui seüst
enging querre que l’en peüst
le sougrestein si decevoir
c’on peüst les deniers avoir,
il m’est avis ce seroit bien.
Il ne s’en clameroit por rien
n’ a prior ne a abé.”
Il respont : “N’avez pas gabé.
Ce vodroie je volentiers
que nos eüson les deniers
par covent qu’il n’en eüst mie
a vos charnelment conpaignie.
Il s’en feroit bon entremetre.
Quel conseil i porrons nos metre ?
“Sire, dist el, je l’i metrai.
Or escoutez que je dirai.
G’irai au moustier le matin.
Droit a l’autel de seint Martin
m’irai söer et arester.
Se puis au segrestein parler,
je li dirai que o moi vieigne
et que le convenant me tiegne
qu’il me pramist” “I le tendra :
bien sai volentiers i vendra ! -
et aport o soi la coroie
trestote pleine de monnoie.
“Dame, fet il, or i parra.
Maloest soit qui s’en faudra !
“Voire, fet ele, de ma part !
“Dame, dist il, il est mout tart.
Des or deüson bien penser
que nos mengeron a souper.
“Sire, dist el, vos avez droit.
Alez acheter orendroit
tel vïande com vos plera !”
Tantost les .x. sous li bailla.
Guillaume est as estaus alez.
Pein et char acheta assez,
puis s’en revint a sa meson.
Idoine apela .i. garçon
qu’el avoit envoié au vin
et au poivrë et au conmin.
Li meïsmes fist la savour
et puis sunt asis par amour.
Il menjuent priveement,
eus et li garchon seulement.
Quant orent mengié et beü,
puis se coucherent quant tens fu
et beserent et acolerent.
Onques cele nuit ne parlerent
de povreté ne de mesese
qu’il sunt braz a braz mout a ese.
Au matin quant il ajorna,
Idoine se vest et chauça.
Quant ele fu apareilliee,
bien afulee et bien lïee
d’une bele guimple de soie,
droit au moustier a pris sa voie,
mes ençois qu’el i fust entré
estoit ja la messe chantee
et du moutier la gent issoient
qui la messë oï avoient.
Et Idoine passa avant.
Droit a seint Martin meintenant
s’est arestee pour orer.
Le moigne vint abooster
pour savoir quant ele vendroit.
Mout par fu liez quant i la voit.
Il vint avant si li a dit :
“Mout me grieve vostre respit !
Or me dites vostre corage
car por vos ai el cors la rage
que je ne bui ne ne menjai
des ier matin qu’a vos parlai !”
El respont : “Ne vos esmaiez,
mes tot asseür en soiez,
car enquenuit dedenz mon lit
ferez de moi vostre delit
se vos me tenez covenant.”
Li moigne respont meintenant :
“Dame, dist il, n’en doutez plus
que .c. livres n’i port ou plus.
Bien est reson que ges i port
car se de vos ai le deport,
je ne quier riens plus ne demant,
foi que doi Deu omnipotant !”
De ses deniers asez li baille
por acheter de la vitaille,
puis prent congié, si s’en repere.
Et cil pense de son afere,
de cerchier boites et aumoires
et les escrins as saintuaires
ou la gent ont l’ofrende mise
qui orent oï le servise.
Une coroie en a enplie
et de ce ne mentiil mie
que bien .c. livres n’i eüst,
et se encor en i peüst,
encore en i eüst il mis !
Mout a grant joie li chaitis
encontre sa male aventure.
Idoine plus ne s’aseüre
qu’ele n’apareut a mengier.
Guillaume menja tot premier
qui en son lit s’ala couchier
por le moigne desbareter
et porte en sa mein .i. gibet
qu’il ot enprunté .i. vallet.
Quant li moigne de l’abeïe
orent chanté et dit conplie,
el dortor s’alerent couchier.
Li moigne remest el moustier.
Sachiez qu’il ne se coucha mie,
einz li remenbre de s’amie.
Dont s’en issi priveement
par .i. postiz tot coiement.
Droit a l’ostel Guillaume vet
ou il avoit basti son plet.
Il vint a l’us si apela,
et Idoine li desferma,
puis le referma aprés lui.
Or sunt en la meson andui
et Guillaumë el lit se jut.
Et li moignes menja et but
priveement avec sa drue
qui mout li sera chier vendue !
Ele li dist : “Beaus douz amis,
ou est ce que m’avez pramis ?”
Le moigne li respont : “Tenez
ceste coroie et la gardez :
il i a .c. livres mout bien !
Je n’en mentiroie por rien !”
Idoine les va estuier,
puis a veü les le foier
les cles que cil i ot ruees.
Desus le banc les ot getees.
Idoine fu et bele et gente.
Sa beauté le moigne tormente.
Il se leva, croitre la volt
dejouste le foier en roust
quant ele dit : “Por Deu, merci !
Ambedui serïon honi
que je crien que la gent nos voie
qui trespassent parmi la voie.
En cele chanbre me merrez.
La si ferez vos volentez.”
Quant li moignes l’ot, si se lieve,
et sachiez bien que mout li grieve
qu’ele le va si deleant.
En la chanbre entre meintenant.
Desor .i. lit la giete enverse.
Guillaume saut a la traverse
et li dist : “Moigne, par seint Pol,
sachiez que je vos tieng por fol
qui ma fame honir volez !
Mout seroie maleürez
se ainsi le vos consentoie !
Ja puis Damledeu ne le voie
qui ja le vos consentira !”
Le moigne l’ot, si se leva.
Prendre le volt, mes cil li done
tel coup du gibet qu’i l’estone,
et quant i l’ot si estoné,
Guillaume a son coup recovré
et le refiert el haterel
si quẹ il li espant le cervel,
et li moignes chaï atant.
Isi va fol sa mort querant !
Quant Idoine le vit morir,
du cuer a geté .i. soupir :
“Lasse cheitive, fet Idoine,
car fuse je en Babiloine !
Doulereuse maleüree,
mar fuse je de mere nee
quant por moi est basti tel plet !
Guillaume, pour qu’as tu ce fet ?
“Dame, dist il, je le doutoie,
por ce que si grant le veoie,
que il ne me preïst as braz.
Amïez vos dont son soulaz
entre vos jambes a sentir ?
Or n’i a mes que du fuïr
et d’aler en estrange terre
si loinz c’on ne nos sache ou querre !
“Sire, dist el, nos ne poon
si vos dirai par quel reson :
les portes du bourc sunt fermees
et les gaites en haut montees.”
Cele pleure, Guillaume pense.
Mout remeint de ce que fol pense.
Quant Guillaume ot .i. poi pensé,
son chief drece, si a parlé
et dit : “Idoine, bele amie,
par ou vint il de l’abeïe ?
“Sire, dist el, par le postiz
qui est devers le roilleïz.
Je vi or les cles sor le banc !”
Guillaume a pris .i. drapel blanc,
s’a au moigne le chief bendé
et puis l’a a son col levé.
Atot le moigne s’en torna
et dame Idoine aprés ala.
Qui li deüst couper la gueule,
ne remeinsist ilueques seule,
einz s’asist sor une fenestre.
De ce fu Guillaume bon mestre
qu’il est droit au postiz venuz
par ou li moignes fu venuz .
I le mist jus, puis desferma
le postiz, puis le recharja.
Guillaumes entre en .i. sentier
par ou li moigne vont pissier.
Tout droit a la chanbre s’en entre
ou l’en garist du mal du ventre,
puis l’asist au premier pertus
et puis a regardé vers l’us.
.I. fet de fein i vit gesir
de quoi li moigne au departir
de la chambre terdent lor reins.
Guillaume ne fu pas vileins.
.I. torchon fist si li bouta
dedenz son poing, puis s’en torna
parmi le funz d’une viez rue.
Tel poor a que tot tressue.
Idoine sa fame a trovee
qui forment est espoentee.
Andui en lour ostel entrerent
et durement se conforterent.
Bien quident estre delivré
du moigne qu’il orent tué.
Li moigne siet geule baee
qui ot reçut male colee
et li autre sunt en dortour.
En .i. lit les le refretour
jut le priour de l’abeïe.
Trop ot mengié, si ne pot mie
plus demorer que il n’alast
en aucun leu ou se vuidast.
Atant en la chanbre en entra.
Au premier pertus qu’il trova
s’est aresté por lui widier.
Lors se conmence a escourcier.
Son chief drece, si a veü
le sougrestein qui tué fu,
qui ne movoit ne pié ne mein.
“Ahi, dist il, com est vilein
li sougrestein qui ci se dort !
S’i le conpere, n’est pas tort,
demein quant seron en chapistre.
S’il eüst failli a l’ipistre,
n’eüst il mie plus mesfet !”
Por esveillier signe li fet :
“Dant sougrestein, dist le priour,
miex vos venist or en dortour
dormir que en ceste longaigne !
Honie soit vostre gaaigne
qui si vos a grant honte fete !
Ençois me fust la cuise frete
et le cors ars en .i. chaut feu
que je dormise en si vil lieu !”
Quant il ot fet ce que il quist,
par le sougrestein vient, si dist :
“Dant sougrestein, esveilliez vos !”
Et cil qui fu morz a estrous
si est chaü tot a travers
seur l’es de la privee envers.
Quant li prïeur chaer le vit :
“Qu’est ce, por le seint Esperit ?
fet il. Est dont cest moigne mort ?
Or avoie ge mout grant tort
quant je de lui m’entremetoie !
Mar venisse je hui ceste voie !
Diex, com me porrai conseillier ?
Il tença mout a moi l’autr’ier
et je a lui, c’est verité !
Or dira l’en devant l’abé
qu’en traïson l’avrai murdri !”
Touz fu li prïeur esbahi.
Porpensa soi, ne set que fere,
conment en porroit a chief trere.
Dont dist que ille porteroit
dedenz le bourc et le leroit
a l’us a aucune bourjoise,
la plus bele, la plus courtoise
qui soit en tot le tenement,
si diront au matin la gent
qu’iluecques l’avra l’on tué.
Dont a le moigne remué.
A son col le lieve tot droit
et en aprés si s’en tornoit,
sel porte droit a la meson
ou li moigne prist la poison
dont il garra jamés a tart.
Or pri Guillaume qu’il se gart
que s’en l’i trueve le matin,
je quit qu’il iert pres de sa fin !
Guillaume et Idoine se jurent
qui forment espoventé furent
et se confortent bonement,
quant une boufee de vent
s’est es dras le moigne ferue
qui tot le soulieve et remue.
A la porte le fet hurter.
Dist Idoine : “Por seint Omer,
sire Guillaume, levez sus !
Il a ne sé qui a nostre us !
Mout nos a anuit aguetiez !”
Atant s’est Guillaume dreciez.
Son gibet prent inellement.
A l’us s’en vient hastivement.
Mout vistement fu desfermez
et li moignes qui fu tuez
li est cheü sus la poitrine
et Guillaume chiet sor l’eschine.
Quant Guillaume se sent cheü,
mout se merveille qui ce fu.
A haute voiz sa fame escrie :
“Idoine, fet il, car m’aïe !
Ne sai qui est sor moi chaest !
De Dieu soes ge maloest,
se ce est hons, se je nel tue !”
Idoine saut trestote nue.
Au feu corut si l’aluma.
Le moigne vit et regarda :
“Guillaume, nos sonmes traï !
C’est li sogretains qui gist ci
“Dame, dist il, vos dites voir.
Maloest soit mavés savoir
et covoitise et traïson
qu’il n’en puet venir se mal non !
“Dont est il mort ?” “Certes, oïl !”
Mout se merveille cele et cil,
et dient bien que c’est maufé
qu’iluecques le ront aporté.
Guillaume le prent de rechief
et Idoine li baille .i. brief
ou li non Dieu furent escrit,
et il mout volentiers les prist
car mout durement s’i fia.
Atout le moigne s’en tourna
tant que il vint sour le femier
sire Tibout le monoier
qui les blez as moignes gardot
et des deniers avoit plein pot
et d’autre richesce plenté.
.I. grant bacon avoit tué
d’un porc qu’il ot en sa meson
encressié tote la seson,
si l’ot pendu pour essuier.
Emblé li ot .i. pautonnier
le soir devant et mucié l’ot
dedenz le femier dant Tibot.
Encor n’en savoit autre essoigne.
Guillaume qui portoit le moigne
s’est sour le femier aresté.
Sachoiz que mout estoit lassé
de lui porter parmi la vile.
Il se porpense par quel guile
il s’en porra miex delivrer.
El femier le vout enterrer
dedenz le fiens et le lera.
Atant le moigne mis jus a.
.I. grant crues i fet a sa mein
por enfoïr le sougrestein.
Le bacon sent, si s’esbahi
que li larron ot enfoï.
La gone vit il nerçoier
puis le conmence a deslïer.
Ce dit Guillaume : “Tot por voir,
ci a .i. autre moigne noir
qui mout nercie, ce me semble !
Or les metrai andui ensenble.”
Fere le vot, mes il ne pot.
“Qu’est ce, por le baron seint Lot ?
fet Guillaume. Si n’i porra ?”
Lors se porpense qu’il verra
quel moigne c’est qui est tué.
Dont a le bacon remué.
“Diex, aïe ! fet il. C’est char !
Or n’ai pas perdu tot mon char
qu’en la forest me fu enblez !
Or ai char et deniers assez !”
Le moigne dedenz le sac met
et du covrir mout s’entremet
autresi com il fu devant.
O le bacon s’en va corant.
Vers son ostel est retorné.
Quant sa fame l’a regardé,
si dist : “Rest ce le sougrestein ?
“Nenil, dame, par seint Germein,
einz est .i. bacon gras et gros !
Nos avon char, querez des chos !”
Celi qui le bacon ot pris
chés dant Tibout, si com je dis,
Ien une taverne joout.
Vin ot asez, boivre ne pout,
puis a dit a ses conpaignons :
“Seignors, dist il, quel la ferons ?
Je croi bien se nos eüson
charbonee d’un cras bacon
que nos en beüsson mout miex !”
Chascun li respont : “Par mes iex,
beaus douz frere, vos dites voir !
Mes nos n’en paons point avoir
car couchié se sunt li bouchier,
par foi, si n’avon nul denier.
“Seignors, dist il, je en ai .i.
que je vos metrai en conmun.
Gras est et gros et si l’emblai
“mout lieement le vos donrai -
chés dant Tibout le monnoier,
mes jel muçai en .i. fumier.
“Va le querre, font il, esploite !”
Cil qui meinte chose ot toleite
s’en est droit au femier alé
ou il ot le bacon bouté.
A son col le moigne leva.
En la taverne le porta.
Chascun dit : “Vez ci chose bone !”
Et cil a geté jus sa sonme,
puis leur a dit : “Seignors, mout poise !”
Atant ont apelé Cortoise,
la chanberiere de l’ostel :
“Di va, fet il, ou a nul pel ?
Nos volon fere charbonees.
Sont tes escuielles lavees ?
Esploite tost et nos iron
querre bucheci environ.”
Ele fet lour conmandement
et cil s’en vont inelement
tot droitement a .i. paliz
ou il avoit grant piex fentiz.
Chascun a le sien esraché,
puis sunt ariere reperé
s’ont demandé une coignie.
Ele lour fu mout tost baillie.
Cele ot sa paelle lavee.
Au sac estoit corant alee,
puis le deslie conme sote.
Le moigne sesi par la bote.
Trenchier en volt, mes il  ne puet.
“Vez com cele garce se muet !
font li larron. El ne fet rien !”
La beasse les entent bien.
Dont respont : “Par seint Lïenart,
cest bacon est plus dur que hart
si est chauciez, ce m’est avis !”
Chascun s’en est en piez saillis :
“Chaucié ? funt  il. Et il conment ?”
Cele lor moutre apertement
le moigne qui el sac estoit
et cil qui aporté l’avoit
s’est ne sé quantes fois saigniés.
“Garnot, ce dit li taverniers,
por quoi as tu cel moigne mort ?
“Sire, dist il, vos avez tort !
Onques par touz seins nel touchai !
Mes c’est deable, bien le sai,
qui est en guise de bacon !
Se Dex me doint confessïon,
ce fu .i. bacon que je pris !
Or s’est deable en guise mis
du moigne por vos enconbrer,
mes bien vos en quit delivrer.
Jel porteré chés dant Tibout !
“Va dont, funt il, esploite tost !
Et si le pent droit au chevron
la ou tu ostas le bacon.
“Si ferai ge, par seint Denis !”
Adonques ra le moigne pris.
Desor son col li out levé.
Ez le vos el chemin entré,
puis a veü en .i. cortil
jesir .i. grant vieil charetil.
Encontre la meson le drece.
Et Garnier a monters’adrece
droit au pertus qu’il avoit fet,
par la ou ot le bacon tret,
puis l’a bien droit parmi bouté
et a la hart l’a bien noé
parmi le col et fermement.
A terre s’en vient vistement.
En la taverne est retorné.
A ses conpaignons a conté
com il a le moigne pendu
a la hart ou le bacon fu.
Des larrons vos lerai ester,
du vilain vos vorraiconter
qui gesoit avec sa moillier.
Ele conmence a esveillier.
“Sire, dist el, ja iert matin
et bien tens d’aler au molin
que nos n’avons mes que .ii. peins.
“Dame, ce respont li vileins,
je sui malade tier jor a.
Esveilliez Martin, si ira,
et si li prametez tortel !
“Sire, dist ele, ce m’est bel.
Martinet, dist el, lieve toi !
“Dame, dist il, et je por quoi ?
“Au molin te covient aler.
“Avoi, damë, or du gaber !
Quant tuastes vostre porcel,
de fressure ne de bouel
ne m’esforchastes de mengier.
Sui ge ore en vostre dangier
por ce se gis en vostre estrain ?
En cest païs n’a pas vilein
qui assez plus ne m’en prestast
et volentiers ne m’en donast
tot autresi c’on ceanz fet !
“Martin, fet el, or ne fei plet.
Se je te don de mon bacon
charbonnee sor le charbon
et du pein a desgeüner,
porroie je vers toi trover
que tu feïses ma proiere ?
“Dame, fet il, a bele chiere
ferai lors quantque vos vodrois !
“Martin, fet ele, c’est bien drois
que tu en aiẹs, si aras tu.”
Du coute a son mari feru.
Sire, fet ele, sus levez.
Alez au bacon si coupez
une charbonee a Martin
et puis si ira au molin.”
Le vilein monte en son cenail.
“Par ou veus tu que je t’en tail ?
“Sire, par ou  ou bon vos est.
Fous est qui de ce conseil quiert !
Plus est il vostre qu’il n’est mien.
“Par foi, dist Tibout, tu dis bien.
Esclere le feu si verré.
“Par ma foi, sire, non feré
que vos savez bien ou il pent !”
Et li vileins sa mein i tent
qui cuida prendre son bacon.
Le moigne prent par le talon.
Prendre en volt une charbonnee.
La hart fu seiche et enfumee.
Quant ele ront, si est cheü,
mes dant Tibout a si feru
desor le chief qu’i le trebuche
desus le fonz d’une vieiz huche.
Quant dant Tibout cheü se sent,
“Martinet, fet il, lieve toi !
Le bacon est cheü sor moi !”
A tant Martinet se leva.
Au feu corut si l’aluma.
Le moigne voit tot requigniez.
Plus de .xxx. foiz s’est seigniez.
“Sire, sire, ce dist Martin,
par la foi que doi seint Martin,
n’est pas bacon, einz est maufez
qu’il senble moigne coronnez,
si est chaucié, se Dex me saut !
Li bacons qui pendoit en haut
n’i est mie ! Perdu l’avon !
Nos avon moigne por bacon !
“Las ! dist Tibout. Or sui ge mort !
Demein serai pendu tantost
que tot le mont dira demein
que j’avrai mort le sougrestein !
“Sire, sire, dist Martinet,
dementer n’i vaut .i. poret.
Porpensez vos en quel maniere
le moigne soit portez ariere
en l’abeïe dont il mut.
Penduz fust il or a .i. fust
ou la defors a .i. booull
qui nos a mis en tel triboul !
“Martinet, ce dit le vilein,
va si m’ameine mon polein.
Se j’ai le moigne dont lïer,
je quit jeu ferai chevalier !”
Martinet le polein ameine.
De lui lïer mout bien se peine
es arçons mout estroitement.
Ce dit Martin : “Par seint Climent,
je vois une lance aporter
et puis s’i ira bohorder
laïs aval en cele court
et vos criez, quel part qu’il tourt :
“ Harạou, harou, le sougrestein
en meine a force mon polein ! ″”
Dont est le polein fors boutez
et le vilein s’est escriez
“Harou, harou ! “mout hautement.
Aprés le moigne en vont tiex cent
qu’il quident bien qu’il soit desvé,
et li poleins a tant alé
que il est entrez en la porte.
Le sougrestein qui l’escu porte
a le soupriour encontré
qui estoit trop matin levé,
puis le feri si de la lance
que jus du palefroi le lance,
que il s’en merveillerent tuit
et escrient tuit a .i. bruit :
“Maleürez, fuiez, fuiez !
Li sougrestein est forsenez !
Qu’il atendra ja sera mort !”
Onques n’i ot foible ne fort
qu’iluecques vosist demorer.
El moustier se vont enserrer
et li poleins saut es cuisines.
Depeçant va ces ofecines,
ces escuielles, ces mortiers
et ces plateaus et ces doubliers.
L’escu fet hurter as paroiz
en .i. randon plus de .c. foiz
tant que la lance est peçoïe.
Tote la noise est abessie.
Et li poleins a tant alé
qu’il est venuz a .i. fossé,
puis s’eforce par tel aïr
por le grant fossé tressaillir
que totes les cengles deront.
Ambedui chieent en .i. mont
enz el fonz du fossé aval,
et li moignes et li cheval.
A cros de fer l’en ont fors tret.
Le moigne ne crie ne bret
que piech’a que tuez estoit.
Einsi ot Guillaume son droit
du moigne qui par son avoir
cuida sa fame decevoir.
Le bacon ot et les .c. livres.
Ensi fu du moigne delivres
qui onques puis blasmé n’en fu,
mes dant Tibout i ot perdu
et son bacon et son polein.
Einsi fu mort le sougrestein.
