Du cul et du con
Lautr’ier me vint en avison
que li cus demandoit au con
.iii. sous de rente qu’il li doit,
mes li cons dist que non fesoit,
que il ne l’en doit mie tant,
si en estoit bien sovenant
que il li doit .ii. sous sanz plus.
“Comment, deable, dist li cus,
me veus tu fere desreson ?
“Nenil, biaus amis, dist le con.
Je ne demant fors que mon droit.
Contons moi et toi orendroit
et si savras que je te doi.
“Par foi, dist li cus, je l’otroi !
Je conterai molt volentiers.
Ne me dois tu .xii. deniers
quant tu eschaufes et tu sues ?
Por ce que dout que tu ne pues,
je te corne, je te deduis,
je te soufle au miex que je puis,
je t’abandone tout mon vent.
Ce sont .ii. sous. Or le mes rent !”
Et dist li cons : “Tu contes bien,
mes des autres ne sai je rien
s’il ne me sont amenteü.
Il ne pueent estre perdu !”
Ce dist li cus : “Trop les achat
que je en reçoif maint grant flat.
Je sui batuz, je sui roilliez,
por ce sont il bien gaaingniez,
quant tu engoules les morsiaus
et l’en me bat des .ii. jumiaus
et d’une grant borse velue.
Sor moi la truis toz jors pendue !
“Icele borse a a non coille.
“Ersoir menjas tu une andoille
c’onques rien ne m’en departis.
“Par mon chief, dist li cons, si fis !
Je t’en donai.” “Non feïs, voir !
Si fis, saches le tu de voir !
Au mains du brouet eüs tu !
“Voire, maugré en aies tu,
que l’escüele estoit fendue !
Et maudehait cons qui menjue !”
Et dist li cons : “Ce n’est pas drois !
N’as tu assez quant tu en bois ?
Je ne te doi fors abevrer
et bien batre por bien corner.
Li cop ne te font se bien non !
Ce n’est pas maçue de plon
dont l’en te bat ne de flaiaus !
Ne te plain fors des .ii. jumiaus !
Ce poise toi qu’il sont si mols
qu’il ne te fierent plus granz cops.
Nous sommes si pres herbregié
c’uns parchemins qui est moillié
n’est pas si tenues  par toz leuz
com la paroit entre nous .ii..
Mauvesement en esploita
qui si pres moi te herbrega !
Tu ne fleres pas comme uns coins !
Se tu fusses .i. poi plus loins,
toz li mons fust a moi aclin !
Mes j’ai en toi si ort voisin
que tu ne vaus ne tu ne sez.
A toz cels dont tu es amez
doinst Damediex male aventure,
quar il le font contre nature,
qui me lessent et a toi vont.
Je pri Dieu que il les confont !
Je faz agenoillier les contes,
les chastelains et les viscontes,
les evesques et les abez,
s’i sont maintes foiz aclinez.
Je les faz metre a estupons
et redrecier a reculons.
Quant je vueil, jes remet en voie,
jes faz dansser en mi la voie,
je faz commencier la carole,
mes de toi n’ert il ja parole
que Diex ne fist preudomme nul
qui doie amer solaz de cul !
“Tais toi, dist li cus, ors baveus !
Molt par es ore ramposneus !
L’en ne se puet de moi soufrir.
Bien sez qu’il couvendroit morir
homme et fame, se je n’estoie !
Je les esvuide et esnetoie.
Jamés homme ne mengeroit,
et s’il menjoit, il creveroit,
s’il ne s’en delivroit par moi !
Toutes merdes passent par moi,
dist li cus, et toutes ordures
et toutes viez deslaveüres.
“De mes barbes, de mes grenons,
tu moilles en toutes sesons !
Uns cons vaut bien .c. mile cus !”
De m’aventure n’i a plus.
Seignor, ceste desputison
qu’avez oï du cul au con,
si m’avint l’autr’ier en sonjant
a mïenuit en mon dormant.
Tout issi com je me dormoie,
si me prist une si grant joie
qu’il me prist talent de rimer
por ceste aventure conter,
mes onques plus je n’en oï
fors ce que j’ai conté ici.
