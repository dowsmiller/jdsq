¶ De la damoiselle qui ne pooit oïr paller de foutre
Seignor, oiez .i. noviau conte
que mon fablel dit et raconte
que jadis estoit un baron
qui molt estoit de grant renon.
Une fille avoit merveilleuse
et tant par estoit desdaingneuse
que ne pooit oïr parler
de foutre ne de culeter
ne de rien qui a ce tornast
que maintenant ne se pasmast.
Molt en fu granz la renommee.
.I. vallet ot en la contree
qui a oïes les noveles.
A merveille les tint a beles
et jure Dieu, a qoi qu’il tort,
ne lera qu’il ne voist a cort
por soi deduire et deporter.
Alez i est sanz demorer,
et quant ce vint aprés souper,
si commencierent a border
et contoient de lor aviaus,
lor aventures, lor fabliaus,
tant que li uns foutre nomma,
et la pucele se pasma.
Quant li vallés la vit pasmee,
tout maintenant, goule baee,
se lest cheoir comme pasmez,
et quant il se fu relevez
et la pucele fu levee,
molt en fu grande la risee,
et dient tuit par la meson
c’or a la pucele baron
car ele meïsme jura
que ja mari ne per n’avra
s’ele n’a celui qui se pasme,
quar ele cuide bien et asme
qu’il soit auques de sa maniere.
A son pere en a fet proiere :
“Donez le moi, biaus pere chiers !
“Fille, dist il, molt volentiers.”
Que vous feroie lonc sermon ?
Lendemain le prist a baron.
Granz noces i ot et grant feste.
Assez i ot chanté de geste,
et quant ce vint a la vespree
qu’il ont lor joie demenee,
si les a l’en couchiez ensamble.
La damoisele, ce me samble,
li mist la main droit sor le pis.
“Ice que est, fet ele, amis ?
“Douce, par sainte Patrenostre,
quanqu’il i a ce est tout vostre !”
Puis lest aval sa main glacier,
si a trové .i. vit si fier
que cil avoit entre .ii. aines,
molt bien fresté a .xiii. vaines,
comme baston a champïon.
Gros ert en mi et gros en son.
“Sire, por Dieu, le roi celestre,
dites moi que ce puet ci estre !
“Bele, fet il, c’est mes poulains,
qui molt par est de grant bien plains.”
Puis taste avant, si a sentues
unes grandes coilles velues.
“Et qu’est ce ci, por sainte Elaine ?
“Douce, c’est li sas a l’avaine.
Ne vueil mie estre desgarnis.
“Sire, molt estes bien apris !”
Tout maintenant que cil l’oï,
si le baisa et conjoï.
Sa main li mist sor la mamele
que ele avoit durete et bele.
“Amie, fet il, qu’est ce ci ?
“Sire, c’est fruis, vostre merci,
que je port adés en mon sain.”
Puis lest aval couler sa main,
si la mist droit sor le poinil.
“Amie, qu’est ce ci ? fet il.
“Par Dieu, qui fist et mer et onde,
c’est li plus biaus praiaus du monde.
“Praiaus ?” “Voire, par Dieu, c’est mon !”
Lors li met la main sor le con.
“Et qu’est ce ci, amie bele ?
“Sire, c’est une fontenele
qui siet ci en mi mon praiel,
si i fet molt bon et molt bel,
qu’ele est assise en .i. recoi.”
Puis taste avant del plus lonc doi,
si comme avint par aventure,
si trueve une autre haveüre.
Maintenant a sa main retrete.
“Ne doutez, sire ! C’est la guete
qui la fontaine et le pré garde,
mes ja por ce mar avrez garde
que n’i puissiez bien amener
vo poulain pestre et abevrer.
“Bele, que dira donc la gaite
qui la fontaine et le pré gaite ?
“Sire, se le trovez si sot
qu’il en parolt .i. tout seul mot,
si le ferez en mi les denz
du sachet ou l’avaine est enz !”
Quant cil l’oï, s’en ot grant joie.
Maintenant le prent, si la ploie.
En la fontaine mist sa beste
trestout jusques outre la teste.
Quant la guete s’est perceüz
qu’il est honiz et deceüz,
maintenant a .ii. cris getez.
“Oez, douce, dist il, oez !
Oiez, dist il, du trahitor ?
“Sire, por Dieu le creator,
ferez, batez, hurtez, boutez !
Batez le tant que l’ocïez,
si que l’estordissiez trestout
que ne se face si estout !”
Que vous feroie longue fable ?
Par Dieu, le pere esperitable,
tant le bati, tant le frapa,
que onques puis mot ne sona.
Tant le bati, le las dolant,
qu’il li fist l’alaine puant !
