Vous qui bien et honneur et les biaus dis amez,
Entendez un petit ceus qui les biens ont mez:
Je truis souvent de cens ou li biens est remez,
Et si ont affoison terres et fiez et mez.

Li roiaumes abesse et devient de l'empire;
Li siecles croit a force et tout ades empire:
Nus ne va droite voie, ains tient toujours la pire,
Dont li cuers de mon ventre par mainte fois souspire.

Or ai mise m'entente en matere diverse,
Du decomment fu fait qui maint preudomme en versse.
Tel si dit biau compains, joue au dez, boi et verse,
Miex venist qu'il beust a Noion a la verse.

Bien avez oï dire et recorder souvent
Que li dez a maint homme fait ennui et tourment;
Mes vous ne savez mie de son commencement,
Pourquoy le dé fu fait et vint premierement.

Se le dé fait maint mal, il i a bien raison,
Quar il fu premier fait par male entencion,
Du conseil l'anemi qui ne fait se mal non
Et a tous crestiens qui est leur destruction.

Il ot jadis a Romme un mauves senateur
Qui onques n'ot en lui charité ne amour;
Au mauves se rendi, dont il fist grant folour;
Quar puis li tourna il a painne et a douleur.

Cilz qui avoit le cuer orgueiileus et mastin
Estoit un jour entrez touz seul en un jardin;
Li mauves s'aparut a li dessous un pin,
Com cil qui pourchassoit bien sa mauvese fin.

“Amis,” dit li mauves, “je vueil a toy parler;
Tu t'ies rendus a moy, si me dois mult amer.”
Et cil li respondi: “Bien povez commander;
Je feré vo vouloir, qui qu'en doie peser.”

“Frere,” dit li mauves, “je me sui porpensez:
Tu feras une chose qui son non sera dez;
Maint homme en iert encore honnis et vergondez;
Li un en iert pendu et li autre tuez.

Tu feras cele chose de six costés quarree,
Vourras d'or ou d'argent, ainsi com il t'agree;
Mainte ame en est encore dedenz enfer portee,
Et la figure Dieu mainte fois parjuree.

Amis, dit le mauves, qui le semont et point
En la premiere coste tu feras un seul point;
C'est en despit de Dieu, qui ne nous aime point:
Ainsi le feras tu; si vendras bien a point.

Or enten bien a moy de ce que je te prie:
Apres en feras deus, de ce ne te faing mie;
C'est ou despit de Dieu et de sainte Marie:
Ainsi le feras tu et par tele mestrie.

Apres en feras trois en un autre costé;
Ce sera ou despit ce sainte Trinité,
Trois personnes un Dieu qui nous a pris en hé;
Ainsi le feras tu, et s'iert en leur vilté.

En un autre costé aussi quatre en feras
Tout en despit des quatre que tu nommer m'orras:
Des quatre evangelistes, ne le tien pas a gas.
Qui soustiennent le throsne, de ce ne sont pas las.

Ainsi le feras tu, n'iert pas outre mon pois.
Apres en feras cinq, ne le tien a gabois,
En despit des cinq plaies que Diex ot en la crois;
S'en seront parjurees encores maintes fois.

Ses plaies en seront maintes fois parjurees;
Mainte laide paroles villainnement parlees,
Maint homme en seront mal de coutiaus et d'espees;
Quar je serai entre eulz, si ferai les merlees.

Apres feras le six pour le dé miex fournir
En despit des six jors, ne te doit alentir,
Que Diex fist toutes choses, s'aras fait mon plesir
Il crea eiel et terre, tout ce veut acomplir.

Or sera li dez fais et bien point de tous lez,
Et quant il sera fes fai des autres assez,
Si que le gieu soit tost partout manifestés.”
Et cil li respondi: “De ce pas ne doutez;

Quar du premier de faire forment me hasteray,
Et quant il sera fet, tant des autres feray
Que partout le païs assez en liverray:
Puis que tant puis mal fere, ja ne m'en fainderai.”

Donc se depart de lui sans plus d'arrestement;
Si se pensa du dé faire hastivement,
Quar il vout au mauvez tenir son convenant:
Si list faire des dez assez et largement.

Adonc furent forment espandus a jouer
Et les fois a mentir, les sains a parjurer,
Et li faus tort a faire, li homme a desperer;
Li uns s'en faisoit pendre et li autre tuer.

Le segnateur meïsmes jouoit mult souvent
Et si metoit du sien assez et largement;
Mes il en ot mult tost un mauves paiement:
Cors et ame en perdra, et si orrez comment.

Du conseil l'anemi, qui mult pres li estoit,
En la cité de Romme un grant riche home avoit;
Au senateur meïsmes le plus des jours jouoit
Et li uns et li autres forment si eschauffoit.

Et tant que une chance fu un jour debatue;
Le segnateur li dist que cil l'avoit perdue,
El cil li respondi: “C'est bien chose sceüe;
Par force m'en avez ainsi maintes tolue!

James jour de ma vie vous ne m'en todrés plus;
Pour nul homme qui vive, ce ne me diroit nus,
Que m'en tollissiez mes qui vausist deus festus,
Pour estre detrenchiez, ocis et confondus.”

Li dé furent d'ivoire, de marbre li bellens;
Le segnateur s'eschaufe, qui fu fel et pullens:
Du poing qu'il ot massis feri celui es dens
Que le sanc en sailli voiant toutes les gens.

Quant cilz se sent ferus, ne li fu mie bel,
Quar il ot receü grant coup sus son musel;
Il mist main a son sain, si en trait un coutel:
Au segnateur s'avance, si li donne un merel.

Parmi le gros du cuer du coulel le feri;
Le segnateur chiet mors et li cors s'estendi;
Li mauves en prist l'ame qui pieca l'atendi:
Or ot il son louier de ce qu'il ot servi.

Ainsi scet li mauves les soudees donner,
Et cil fu tantost pris, qui ne pot eschaper;
Il fu le jour pendus apres le traïner:
Ainsi vient il des maus qui ne s'en scet garder.

Mauves fait la folie longuement maintenir;
Sachiez qu'en la parfin n'en puet nul bien venir;
Mes en sa plainne vie se doit on repentir,
Quar i nous convendra tous et toutes mourir.

Ce scet chascun de voir, n'i a point de doutance:
Seigneurs, apres la mort n'a nule repentance;
Pour ce doit on au siecle faire sa pourveance
Par quoy l'ame avec Dieu ait honneur et soustance.

Cy fineray du dé: mau fust il onques fais!
Or prions celui Dieu qui punist les mauvais,
Qui pour nous en la crois porta si cruel fais
Que par sa sainte grace nous pardoint nos meffais.

Amen.