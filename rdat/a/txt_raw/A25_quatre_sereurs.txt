Par exemple vorai parler de l'Escripture
Pour ce qu'a laies gens soit a oïr moins dure.
Diex meïsme souvent preecha par figure,
Qu'example doit on panre quant la lettre est obscure.

D'un riche roi puissant, haut et sage wel dire
Qui un fil ot moult sage, des enfermeteis mire,
Et quatre filles ot la ou biauteis se mire;
Un serjant ot qui fut sires de son empire.

Puis dist a son serjant: “Grant saignorie or as.
Ma volentei pour faire d'or en avant oras:
Un seul commant te fais que bien faire porras,
Et se tu le trespaces, apres de mort morras.”

Li serjans le commant son signor pou prisa:
Qu'il semblast son signor, anemis l'atisa.
Orgués lors le sosprint et le commant brisa.
En essil fu geteis, la ou maint mis puis a.

Dieu le peire et le fil par ce roi si recorde.
La premerainne fille ot non Misericorde,
Les autres Pais, Justice, Veriteis, tout en ordre,
Li serjans est Adans qui nous fist la descorde.

Li serjans est Adans, qui la pomme manga.
Pour ce qu'il n'obeï, Dieu forment s'en venga:
De mort et de defautes lui et nous aenga.
Ce que meffit la truie li pourcelés sent ja.

Quant voit Misericorde homme entreir en teil poinne,
Au plus tost qu'elle puet de lui aidier ce poinne.
A son peire est venue et ses raisons amoinne:
“Sire misericors, ou est vos pitiez plainne?

Je sui Misericorde, vo fille la premiere.
Se misericors n'estes, jamais vo fille n'iere.
Ou est vos grans pitiez qu'eüstes ca ariere?
Qu'est ce? Faites nos, sire, un pou plus lie chiere.

Outre Misericorde ne puet pechiés monteir,
Et ou pechiés habunde, grace doit sormonteir.
D'autre part, ce je wel de l'omme raconter,
Il est foibles et vains et c'est durs a donter.

Souvengne vous qu'il est dou limon de la terre
Et que vous le feïstes de moult foible matiere.
Pechiés l'at tost vaincu, quant a son cuer se serre;
Tost li a l'uis overt, quant boute a sa poterne.

David dist en son livre pieca, bien le saveis,
Vous meïsmes sovent en l'escrit dit l'aveis:
“Hom n'est fors vanités.” Se vous ne le laveis
De son pechié, sachiés que perdue m'aveis.

N'est pas granz vaselages se mostreis vo puissance
A la fuelle d'un arbre qui au vant se balance,
A une poureture qui n'a nes cognissance,
Qui son sen a enclin a mal faire d'enfance.”

Quant Diex oit ensi parler Misericorde,
Que toute raison dit et que drois s'i acorde,
Tantost l'eüst vaincu et atrait a sa corde,
Mais Veriteis saut sus qui de ce se descorde.

“Or parlerai,” dist elle, “c'il est qui me responde.
Vous deïtes c'Adans moroit de mort seconde,
Et ne poez mentir pour riens qui soit el monde,
Et s'Adans a bien fait, si le mete a s'esponde.

Adans fut hons rebelles a vos commandemens,
N'a vous ne repaira, tant eüst mandemens.
Pour ce se doit morir, ce est ces jugemens,
Ou de moi ou de vous sera departemens.

De tes autoriteis est l'Escripture plainne
Que hons qui fait pechié porteir en doit la painne.
Nuns ne tanra vo loi s'en vous faut premerainne.
Adonc, pour li aidier, s'autre seront amainne.”

Dont vint poignant Justice sor un cheval d'Espaingne,
L'espee ou poing, gart soi Adans que ne l'atengne.
Misericorde voit, a pou ne le mehaingne;
De ce que ci pres est de son peire a engaingne.

“Sire, je sui Justice, vo fille ou tiers estage.
Ce celi la creez, vous i arez damage.
C'est une mitemoe, n'ains n'en fist vasselage.
Roi qui ne tient justice ne tient on mie a sage.

Ja selonc son conseil ne fereis mais justice.
Larron murtrier vienent tous dis a sa franchise.
S'on vous trueve si mol, il n'iert nus qui vous prise,
S'iert vo terre poplee de larrons et pourprise.

David dist que vo destre est de justice plainne.
Une autre autoritei li prophetes amoinne:
L'arme muert de pechié, vez ci vertei sovrainne,
Par coi hons doit morir et adés estre en painne.

Vous dites on Sautier c'on juge justement.
Qui tenra veritei, s'on voit que juste ment?
Soiés roi de justice, jugiés si asprement,
Ou mais vo fille n'iere ensi ne autrement.”

Quant l'oit Misericorde, adonc ne se puet taire,
Puis at dit a Justice: “Com or ies deputaire!
Remet t'espee en sauf, on n'en a si que faire.
Autrement que n'as dit verras tourneir l'afaire.

Tu quiers adés le non de ton pere abaissier
Et ce que tous tens out li veus faire laissier.
D'un tout seul mot me veul envers toi eslaissier,
De coi je te porrai et vaintre et quassier.

Diex dit par le prophete apertement sens glose:
“Je ne wel pas la mort dou pecheour qui ose
Desdire ce qu'il dist.” Or va, si te repose,
Et nos peres avra consoil de ceste chose.”

Quant voit la quarte fille, qui est Pais apelee,
Qu'entre ses sereurs a et descorde et mellee,
En lointainne contree s'en est fuiant tornee.

Or n'out entre home et Dieu pais ne acordement.
Entre home et les angles avoit descordement.
Sathan eut si mis l'omme en son acointement
Que n'en pooit issir par son acointement.

Ou iert li clers qui si son consoil metera ?
Se Diex a merci d'omme, Justice perdera,
Et c'il en fait justice, Misericorde ra
Perdue, que jamais sa fille ne ravra.

Dous Diex, nous ne savons consoil en cest afaire.
Consaus humains faut ci, de vous le convient traire,
Car nus hons ne porroit si ouvrer sans contraire,
Mais vous le fereis bien, sans vos filles tort faire.

Dont vint la Sapïence, li fiz Dieu, plus n'areste:
“Pour moi,” dist il au peire, “est mute la tempeste.
Chascune de mes filles a ceste chose areste
Que querre me convient la desmance beste.”

Oiez pour coi li fius fu cause de la tence.
Il est dis, et voirs est, de Dieu la sapïence.
Ce convoita Adans, par coi fu en sentence
De mors, car il chaï en inobedïence.

Quant ce vit li filz Dieu que hom fu deceüs
Et quant misere fu et en enfer cheüs,
Char humainne vint prendre, de pitié esmeüs,
En coi il ne fu onques d'anemi conneüs.

En la vierge print char tout sens correption.
No povreteis porta dusqu'en sa passion.
En la fin soffri mort pour no redemption.
Ce de que ne dut, mais ce c'acroï hom.

Quant Dex a veü home que il fist a s'ymage
Del tout deffigurei et vivre en mal usage,
S'inocence ot perdue et mué son corage,
Dont li plot a jeter fors de si grant servage.

Quant voit hom et parcoit que Dex l'est venu querre
Et que pour li membrer est descendus a terre,
“Peires,” dit il, “merci, pardonne moi la guerre
Que j'ai mute envers vous, dont anemis m'enserre.

Quant vous m'apeleis fil, dignes n'en sui je mie.
Ma sustance ai gastee et mal usei ma vie.
Faites moi tout ausi con un de vo mainie,
Car fors de mon païs fui geteis par envie.”

Adonc vint anemis et home chalonga,
Dist qu'a lui se vandit pour le mors que manja,
Lui et tout son lignage en enfer arenga,
Ou en possession l'out trois mil ans eut a.

“Anemis,” ce dist Diex, “raison te voldrai rendre.
Serjans sens son signor ne se puet aillours vendre.
Hom est mes drois chateis, sens moi ne le pues prendre,
Si sui venus pour lui, ne ne veul plus atendre.

Or soit ce qu'Adans s'ait vendu par ignorance,
Marchiés n'est pas loiaus s'on n'en tient convenance.
Que il ne moroit pas, tu deïs sans doutance,
Et pour ce que mentis, riens ne vaut l'aliance.

Lois et raisons ce dit que marchiés ne tient mie
Se hom est engignié de plus de la moitie;
Pour ce que l'engignas de la plus grant partie,
Je rapelle marchié que fesis par envie.

Ta teneure n'est nule ne ta prescription,
Car ne fu pas rainnables ceste possessions.
Tous tens fu reclamee par contradictions,
Et ne le vosis rendre pour amonitions.”

Dont ne sot anemis que dire ne que faire.
Confondus atendi la fin de son afaire.
Et Diex, qui iert venus pour homme en ciel retraire,
Par mort destruit la mort ens el mont de Cauvaire.

Or n'ost Misericorde de coi se poïst plaindre,
Car Diex ot merci d'omme telle, ainz ne fu graindre.
Justice et Veriteis complainte n'osent fraindre,
Car hons ce fu punis qui n'i ot que remaindre.

Se hom pecha, hom morut et s'en porta la painne.
Ensi fu Veriteis sauvee toute plainne
En misere qu'ot hom en ceste vie humainne,
S'ot Justice son sens et sa droiture plainne.

Hom orguillous en mort nous et lui aloia,
Hom humles Jhesucrist de mort nos desloia.
S'aubres dampna, autre arbre teil force et teil loi a
Qu'il senna par celui qui en li s'apoia.

Quant voit la quarte fille, Pais, qu'a terre iert mise,
Que Misericorde est racordee a Justise,
A l'encontre est venue, lor compaingnie a prise,
Et si s'entranbracerent en amour sans faintise.

Hom, or recorde bien par queil condicion,
Par quele humelitei, par quelle affliction
Li filz Dieu te rendi ou ciel ta mansion.
Ne porte mie en vain si grant redemption.

Au faire ciel et terre ainz Diex n'i ot contraire:
Il dist, et il fut fais, car ces dires est faires.
Mais au reformer home Diex envesti teil haire
Qui fu ensanglentee ens el mont des Cauvaire.

Or iez ou tens de grace, si a faite ta paie.
Pour pechié morut Diex, garde ne t'i assaie,
Et s'i encheüs iez, fai en confesse vraie,
Car quant hons est seneis, trop regrieve la plaie.

Bonteis autre requiert. Diex tout premerains chier.
Or l'aimme et plus ne welles sor son dos favrechier,
Cil con cil qui ne cessent chascun jour de peschier,
Ausi con c'il vocissent Dieu recrucefïer.

Se pour l'amour de Dieu de pechier ne te targes,
Qui pour laveir pechiet de son sanc fu si larges,
Ne pour le grant louier c'atens ne t'en descharges,
Si t'en tien pour paour qu'el feu d'enfer ne t'arges.

Et si prie la dame qui le fil Dieu porta,
En cui lignie humainne si tres grant confort a,
Que de celui te gart qui envers toi tort a,
Qui en enfer sans fin parmenable mort a.

Et Diex nous doint si vivre c'aiens sa compaingnie.