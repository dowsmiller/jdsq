Jhesucrist qui sur touz est vray fusicïen
Qui morut pour sauver le peuple cristïen
Tiengne celx en santé et gart de gref lïen
Qui entendront la vie saint Sebastïen

C'est un saint qui doyt estre devostement requis
Que saint Sebastien, car en pluseurs païs
Fait on de luy grant feste mesmement a Paris,
Et un nouvel autel ou il est bien servis,

Par le conseil d'un homme que chascun doyt priser.
Il est de Nostre Dame chanoine et chevecier,
Mestre en divinité; il apiert que mout chier
A saint Sebastien; l'autel a fet drecier,

Pour ce qu'il a trové escrit quar en Pavie
Et entour le pays de toute Lonbardie
Out jadis pestilence et mortele morie
Par saint Sebastïen don vous orrés la vie.

Pluseurs boines personnes ches les Augustins vont,
Pour saint Sebastïen requerir, grant sens font,
Quar il deprit pour nous le Roy de tout le mont
Que la mort qui qeurt cesse, aucuns freeur en ont.

Si voyr com Jhesu Crist, nostre roy redemptor,
Fist par trois foyz cesser la mort et la doulour
Qui fu en Lombardie molt greve, pour s'amour,
Saint Sebastïen est saint de grant valour.

Pour mortel pestillence est requis sus et jus,
Jhesu Crist pour l'amour fet de belles vertus.
Il a aus Augustins, le fet est bien seüs,
De luy un saintuere, volentiers est veüs.

Ausi va il des gens a Saint Victor foison;
L'os de son braz y est et son doy, ce dit on.
Saint Sebastïen est de noble regiion,
Dieu fet pour luy cessier mortel confusïon.

Saint Sebastïen fu de molt noble lignie,
Quar tout l'orgueil du monde ne prisoit une alie.
Un tirant outrageus estoit ou temps en vie,
Crestïens trop hayoit, de quoy faisoit folie.

On li dist une foiz, quant venoit de chacier:
“Sire, vous ne savez, il a un chevalier
Prez de ci qui a terre molt grant a justicier,
Ne si ne veust noz diex aorer ne prisier,

Ains croit, si comme il dit, en celuy qui nasqui
De la vierge pucelle et en croyz mort souffri,
Et si dit, quant fut mort, qu'au tiers jour ressourdi,
Ne prise Mahonmet nïent qu'un chien pourri.”

Des ce que le tirant out les mes escoutez,
Ses dens prist a estraindre, si com fust forsenez,
Puis dit a ses serjans: “Faites toust, ci alez
Querir Sebastïen et ci le m'amenez.”

Lez serjans s'en alerent tantoust sans contredit,
A saint Sebastïen vindrent sanz nul respit,
Au tyrant l'amenerent. Tantoust comme il le vit,
Mout felounessement le resgarda par despit,

Puis dit: “Sebastïen, l'en m'a fet entendent
Que ne prises Mahom qui sur touz est puissant
Et aores Jhesu qui morut en pendent:
Se c'est voir, tu mourras a martire molt grant.”

Tantoust com le tirant out dites ces paroles,
Saint Sebastïen fist mener a ses ydoles.
Le tirant li dist: “Frere garde que ne t'afolles;
Celx qui noz diex n'aourent ont bien lez testes folles.

Voiz ici Jupiter et ci Mercurïus,
Et c'est ci Apolin et ci dame Venus,
Et c'est ici Mahom, et ici Saturnus:
Celx qui ne lez aorent sont dampnez et perdus.”

Lors saint Sebastien respondi sans demour:
“Trop est foul qui aore chose qui n'a valour,
Om ne doyt aourer que le doulx creatour
Qui morut pour lez siens trere de tenebrour.

Celx sont bien nonsachans qui es ydoles croient,
Tu voiz que elle ont yelx, mes nulle riens n'en voient,
Et si ont grans oroilles, mes goutë il n'en oient,
Pour puissance qu'el aient en elx nuz ne croroient.

Mes on doit celui croirre qui est roy souverain,
Qui crea toutez chosez et fist et soir et main;
Celx qui en luy ne croient ont le cuer trop vilain
Et si perdent les ames, de ce sui ge certain.

N'est creance qui vaille la foy de sainte Yglise.”
Quant le tirant l'ouÿ, si li dist par faintise:
“Sebastien, amis, je t'aime molt et prise:
Se te feray haut homme, se fes a mon devise.

Se fes aus diex honneur, en hautesse seras;
Chevaus, robes, deniers a ton voloeur aras
Et te donray de terre assez plus que tu n'as.”
Saint Sebastïen dit: “En vain tu te debas,

Quar toutes tes richessez ne valent un festu
Ne toutes tez ydoles envers le dois Jhesu,
Quar il tient tout assez ses amis en vertu.
Qui muert en lui servant, molt bien li est rendu.

Car il est en la gloire qui est sans finement.”
Quant le tyrant l'oÿ, sy en out grant tourment,
Forment li escria: “Mauves glouton pullant,
Je te feray livrer a martire molt grant.”

Du grant courrouz qu'il out le fist nu despouller
Et puis a une estache le fist forment lïer.
Apres, tout en tour luy vindrent maint fort archier
Qui li prindrent a treire et devant et desrier.

Les jambes et les braz et le corps le percerent
De saietes tranchans, mie ne l'espernerent,
Toutez dedens le corps, comme le lesserent,
Avequez le tirant tantost s'en retournerent.

Mes assez toust apres qu'il s'en furent venus,
Pours saint Sebastïen fist Diex belles vertus,
Car lez lïens rompirent donc il fu fort tenuz;
Au mestre palés vint, ne fut pas esperdus.

Au tirant dit en haust: “Personne dissolue,
Mainte plaie mortele ay au jour d'ui sentue;
Croire doiz en mon Dieu qui est de grant value,
Quant en tel peril m'a la vie soustenue.

Tu m'as huy fet percier pomon, foye et boiaus
Si que le sanc yssoit de moy a grans ruisseaus,
Et si m'a fet tout sain mes Diex qui est loyaus:
Celx qui en luy ne croient sont pires que pourciaus.”

Du pueple mescreent se converti tout plain
Pour saint Sebastïen que il virent tout sain.
Lors le tyrant qui out de despit le cuer vain
Jura que le bon saint ne verra ja demain.

Saint Sebastïen fist lïer estroitement
Et de verges de fer batre crueusement.
Le bon saint looit Dex molt debonnerement
En souffrant la destresce de ce cruex torment.

Le tirant qui fu piain de douloreus convine,
Qui saint Sebastïen out pris a grant haïne,
Li dit: “A tort te fes morir a discipline.”
Le bon saint respondi, qui out pensee fine:

“Tant plus tormenteras ma char que n'as pas chere,
Et plus recevra m'ame de perfaite lumiere;
Mes tu trebucheras en la puant chaudiere
D'enfer, ou les dyables te feront lede chiere.”

Quant le saint out ce dit, les anges descendirent
Entour le digne corps qui grant clarté rendirent.
Des gens y out foison qui le miracle virent
Qui en la foy de Dieu tantost se convertirent.

Quant le tirant ce vit, bien cuida forsener;
Lors s'apenssa, s'en vie le lessoit plus durer,
Qu'il feroit trop de pueple son Mahom endosser:
Adonques commenda c'on l'alast descoller.

Quant il fut descollez, sans point d'illection
Les angres mistrent l'ame en consolacïon;
Mes le tirant qui fu de fort entencïon
Voust que le corps fust mis en grant confusïon.

A sa gent le fet prendre par mervellex irour,
Et puis le fet geter en un vilain destour
Ou il avoit ordure et mauvese fleurour,
Afin que il ne fust enterrez a hounor.

Pour Dieu, or entendez, si vous ferai entendre
Comment Dieu du tyrant voust grief vengence prendre.
De grief foudre dou ciel le fist tretout pourfendre
Et ardoir a sa table, si que tout devint sendre.

Vous orrés par quel point fu puis trové le corps
De saint Sebastïen, pour certain le recors,
Et comment fist cessier en Lonbardie lors
La grant espedimie qui couroit par effors.

Pluseurs bonnes personnes hantoient ou pays
Ou saint Sebastïen out esté a mort mis
A qui Dieu fist savoir ou out esté tapis;
Lors esploiterent tant qu'il fu ensevelis.

Lavé fu de l'ordure ou out esté gité
Et en un beau vessel honestement posé.
Mez apres celuy temps don je vous ay parlé
Out par dela les mons maint cuer desmesuré,

Quar aucuns d'eux lesserent de Dieu le douls service
Et furent fort surpris d'orgueil et d'avarice
Et de forte luxure ou est un vilain vice,
Et pour ce lez voust Diex punir de leur malice.

Om lit en l'escripture que Dieu qui est parfés
Y envoia deus angres, l'un bon, l'autre mauvés,
A la fin que il fussent puniz de leurs mefiés,
Quar de celx du païz chaÿ mort trop grant fés.

Aucuns sains hommes virent, si com Dieu le vouloit,
Le bon angre reluire qui un glaive portoit;
Le dyable d'enfer un grant mallet portoit
Duquel aus huys aus gens hideusement hurtoit.

Mes sachiés le faus angre n'avoit point saingneurie
De hurter, se du bon ne li estoit baillie,
Mes tant comme il hurtoit failloit en la nuitie,
Faisoit en ces houstiex aus gens perdre la vie.

En tel houstel estoit que il y moroaient six,
En tel trois, en tel quatre, en autre estoient dix.
Les saigies sorent bien que Dieu de paradis
Se coursoit a son pueple qui trop avoit mespris.

Le pape qui lors fu amoit Dieu fermement;
Processïons fist fere et molt beau preschement,
Mes lez gens n'i troverent point d'asouagement
Ne point ne retornerent a nul amendement.

Non pour quant il avoit ou paÿs environ
Personnes qui avoient bonne devocïon
Au tres douls Jhesu Crist qui souffri passïon
A qui il fist savoir par revelacïon

Que la mortalité ne feroit point cessier,
Qui ne feroit a Rome les reliques porter
De saint Sebastïen et la messe chanter
En l'eglyse c'om fist de saint Pere fonder

En l'ouneur des lïens de quoy l'angre l'ousta.
Les bonnes gens a qui Jhesu Crist enorta
Le ne sejornerent ains distrent ca et la;
A la relaxion chascun conseil donna

C'on preïst lez reliques du martir glorieux.
A Roume les pourterent lez bons religieux
Et prierent a Dieu de devost cuer piteux
Que la mortalité se voussist partir d'eux.

Le pape qui estoit de molt devoust afaire
A Saint Pere aus Lïens fist bel apareil faire
Encontre la venue du martir debonneire
Et pluseurs bons corps sains hors de leurs places traire,

Et si les fist porter encontre la venue
De saint Sebastïen qui est grant de value,
Qui pour Dieu out souffert mainte plaie férue.
Sa vie fu du pape aus gens ramenteüe.

Puis fut ou non du saint la chapelle fondee
Et maint bone oroison dedens y est nommee.
Om doit bien de tel saint faire grant renommee
Et luy prier de cuer par devoste penssee,

Qui par dela les mons les gens a tas prenoit,
Et pour tant, bonnes gens, que le chevecier doit
Que saint Sebastïen vaust tant com lors faisoit
Veust il c'on le requiere chascun de cuer adroit

Que la mortalité qui a feit grant contraire
Vuille hastivement de ce paÿs retraire,
Si voir aus Romains voust grant courtoysie faire
Pour saint Sebastïen le martir debonnaire.

Des bonnes gens je croy que pluseurs sont alez
A saint Sebastïen ou l'autel est fondez,
Qui ne sevent comment doit estre saluez,
Mez je le vous direi, s'entendre le voulez:

“Saint Sebastïen, fin et vray, de cuer piteus,
Je te suppli ou non de Jhesu le vray Diex:
En Lombardie feys cessier en molt de liex
Troys fois l'espedimie, il est tout veritex;

Et ausi con tu fus molt bon vray chevalier
Et molt crueusement te lessas detrenchier
Et depecier ton corps de saites et percier
Par lez felons tyrans que ne devons amer

Pour la foy de Jhesu soustenir et garder,
Priés le dous Saingnieur qui se voust cloufichier
Que tretouz celx et celles te prient, et requier
Que de la maladie ne soient entechier,

— En Lombardie fu appelee par droiture
Espedemie, ainsi sans tarder guerisseure —,
Et vivre le droit aige selonc cours de nature
Nous t'en deprions touz de pensee neste et pure.”

Saint Sebastïen out pour Jhesu grief martire:
Celx qui le vont requerre doivent l'oroison dire
Que j'ay ci recordee, afin que Nostre Sire
Par l'amistié de luy nous soit de touz maus mire.

Dieu feroit retarger la mortel pestillence,
Se chascun et chascune purjoit sa conscience,
Mez grant foyson du pueple mauvesement en pensse;
Si voit on l'exemplaire chascun jour en presence.

Vous oez un proverbe souvent qui tout est voir,
C'est “Qui voit la meson de son voysin ardoir
Pas ne doit en la sienne molt grant fiance avoir.”
Saint Sebastïen vueille nous amez recevoir.

A Saint Sebastïen servir fet bon entendre.
Nous li priron tretouz de bon cuer touz ensemble
Que Dieu de mort hastive vuille touz jours deffendre
Toute crestïenté et a bonne fin prendre.

Amen