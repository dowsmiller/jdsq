Pour chou que on tiesmoingne par tout generaument
Que biauté sans bonté ne vaut mie granment,
Voel recorder un dit de boin entendement
De deux saintes piersonnes; oés moy boinement.

Douce gens la prumiere est sainte Dieudonnee;
En Jhesucris servir mist toute sa pensee;
Si bien se seut porter en la povre valee
De ca jus que lassus est es cieus couronnee.

Li pere et la mere Dieudonnee ensement
Furent par mariage ensanle longuement;
Ains qu'euïssent enfant, prioient Dieu souvent
Que un fieul ou une fille leur donnast Dieus briement.

Dieus qui ne set as justes a leur besoing falir,
Leur donna une fille dont vous porés oïr.
Moul rices gens estoient, bien le fisent nourir;
Mise fu a l'escolle des que sot retenir.

Elle aprent a l'escolle et lisoit son sautier
Aussi bien que font cil qui lissent au moustier.
Tel biauté li veut Dieus a quinze ans envoiier
C'on ne trouvast plus bielle tant con peuïst cierquier.

Avoecq le grant biauté que Dieus ot en li mise
Estoit parfaitement de boine meurs enprise;
Pour sa bielle facon et pour sa bielle guise
Des plus haus dou païs fu viers les siens requise.

A treize ans espousa le fil d'un haut baron.
Sage, dous et courtois et de bielle facon;
Voir, on ne trouvast pas en celle nassion
Nulle plus bielle paire que celle dont parlons.

A noeces firent joie trestout, jovenes et vieus,
Mais la prumiere anee veut li glorïeus Dieus
Que la jovene espousee se delivrast d'un fieus
Dont tout cil dou lignage en furent mout joieus.

Mais la joie dou monde, douce sent, petit vaut:
Ce n'est c'un passement qui au grant besoing faut;
Mais le mort, qui n'espargne ne le bas de le haut
Grant duel fisent pour li si parent plus haut.

En souspirant dist elle: “Douce Vierge Marie.
Comment ai ge si tos pierdu ma compagnie?
Don Dieu, je ne quidoie, quant asamblames, mie
Que le mort en fesist si tos la departie.

Mais je proumec a Dieu de boin coer et apielle.
Si voir com il nasqui de le Vierge pucelle
Que ja mais jour a homme, pour nesune queryelle.
N'arai conjonction ne amisté carnelle;

Ja ne donrai paratre au petit orfenin;
Priés me tenray de ly au soir et au matin;
N'aray autre mari; mout l'aime de coer fin,
Dieus asoille son pere, qui de l'iauwe fist vin!”

Le cors fu entierés; on donna le donnee.
De celle qui tu veve mout jovene demoree
Vous chrai la matere, pour tant qu'il vous agree,
Et de son fil, qui fu de sainte renomee,

Si comme vous orés, mais en mon coer pourpose
Que, qui ora mon dit jusques a le parclose,
Dire porra pour voir que plus piteuse cose
N'ot ou mont loncq tamps a; pour voir bien dire l'ose.

La dame, dont le dit vous voel ci endroit dire,
Fu a cois de deux coses. mais ne prist pas le pire:
Elle laissa le monde et veut souffrir martire,
Pour avoir paradis sol bien son cors despire;

Et son fil d'autre part, que Jehan ot a non,
Souffri mout de grieté a tort et sans raison;
Je croi n'est si durs coers, s'il entent la raison,
Que pité ne l'en prenge el grant conpasion.

Sa mere le nouri, qui l'amoit mout forment;
Il fu mis a l'escolle, quant il eut essïent.
De deux ans fu mout biel et plain d'entendement.
La bourgoise sa mere se maintint simplement.

Elle ne vot viestir drap qui fust de coulour;
De la mort son marit li menbroit nuit et jour;
Mais encore avoit mere, qui li aloit entour,
Souvent li disoit: “Fille, vous faittes grant folour.

Point seloncg vostre estat, fille, ne vous portés.
Vous avés des jupiaus et des robes assés;
Voir forment me desplaist que mieus ne vous parés.
Vous et vostre lignage laidement despités.

Vint et sis ans d'eage avés tant seulement
Plus que telle en a cent vous maintenés vieument.
Je vous pri, bielle fille, que faciés autrement
Des plus haus dou païs vous demandent souvent.”

La fille ne prisoit si fais mos un denier,
S'avint qu'encontre Pasque fist a son fil taillier
Reube noeve, et au maistre qui le dut ensignier;
Li enfant viers sa vielle ante s'en vint a l'anuitier.

Sa vielle ante li dist: “Biaus fis, que fait ta mere?”
Il li respondi: “Dame, de la mort de mon pere
Ne se puet conforter, ne say par quei matere
Ne le puet entroublier, s'en ai doleur amere.”

“Biaus niés,” ce dist la dame, “ses tu que tu feras?
Il sera demain Pasques, pas ne te viestiras;
T'as la robe nouvielle, ancois le garderas,
Et puis a ton pooir ta mere prieras

Qu'elle vieste sa robe en quoi fu espousee.
Et s'atour hautement a le haute journee;
Je sai bien qu'il n'ara en toute la contree
Nulle plus bielle damme, s'elle est bien atournee.”

Li clercon retint bien cou que la damme dist;
L'endemain au matin viers sa mere tant fist
Que de sa millour robe se viesti sans reppit.
Quant elle fu paree, si se mira et vit.

La damme se para de boine eure ce jour,
Ausi com vous orés sans faire lonc demour;
Que Dieus qui le voloit atraire de son tour
Li mist dedens le coer pensee de valour,

Que des qu'elle se fu ens un miroir veüe,
Il li vint un penser tout de prume venue,
Qu'elle priast a Dieu, qui fait coure la nue,
Que telle grasce fust dedens li estendue

Qu'elle fust seulement otant boine que bielle;
Et dist: “Glorïeus Dieus, fil de Vierge pucelle,
Bien sai, si vous pleuïst, que je fuise mesielle,
Mais ne finerai mais si sarai la nouvielle

Comment serai tant boine comme j'ai de biauté.”
Atant vint au moustier de boine volenté;
Le plus tos qu'elle peut s'en ala au curet,
Que conseil li donnast en sainte carité

Que tant fesist viers Dieu, qui est misericors,
Qu'elle fust ossi boine com elle ot biel le cors,
Que sans bonté vaut pau biauté qui est dehors.
Quart li curés l'oï, se li respondi lors:

“Vous yestes bielle et boine, si plest a Dieu, m'amie.”
La damme li dist: “Sire, ne me respondés mie
A ce que je demande, mais faites courtoisie,
Si me dittes le voir, si ferés courtoisie.”

“Dame,” dist li curés, “il est en l'Escriture
Que qui voet Dieu siervir el faire s'ame pure,
Il doit dou tout laisier des biens mondains la cure
Et faire penitance, qui a le car soit sure.”

La damme du curet retint l'ensengnement,
Le sacrement recut a l'autel dignement
Et puis ala diner et fist moul lïement
Car ne le pensoit mie a faire longuement.

L'endemain au matin furent par li mandé
Les ami son mari, et leur dist: “Entendé
Je voel que mon fil soit de sa part asenés,
Je voel de la moitié faire ma volenté.”

La damme fist doner a son fil sa partie;
L'endemain fu la soie a povres departie.
De son païs parti un jour apriés complie:
En guise d'un garcon s'estoit aparillie.

Oncques ne prist congiet ne a hom ne a femme:
Tant avoit grant desir dou sauvement de s'ame
Qu'elle pensoit a Dieu et a la douce Damme;
Trestout l'orguel dou monde ne prisoit une lame.

Tant ala nuit et jour au gret dou tout poissant
Qu'elle vint a un porcq u ot maint marceant,
Qui en l'ille de Rodes veurent aler nagant:
Entr'iaus fu receüe comme garcons trotant.

Celle qui tant estoit plaisans a regarder
Fu mout souvent hallee, s'avés oït conter
Que pau pain et mal giste fait tos coulour muer.
Dou fieu le boine damme vous voel un pau parler.

Quant ce vint l'endemain a haute matinee.
On huca a sa cambre en haut Dieudonnee.
Mais en vain le queroient, alleurs estoit alee.
Quant on seut en le ville qu'elle estoit desevree,

Mout tenrement ploroient pour li le porre gent,
Pau fali que la mere n'issoit hors de son sens,
Et qui veïst son fil et ses autres parens
Qui leur ceviaus tiroient et leur boins garnemens,

Je croi n'est si durs cuers qui n'en euïst pitié.
La mere s'escria: “Fille! tu as laisié
Ton païs et la tiere, tu as lait grant pekié,
Bien sai que loncq tamps a que n'euïs le coer lié.

Bielle tres douce fille, tu me dones le mort;
Ciertes tu m'as laisie sans raison et a tort;
Ongues ne fesis mal ne a foible ne a fort,
Voir en toy regarder avoie grant deport.

Se tu tusses un fil, voir, il ne m'en fust tant;
Mais de toy poront dire li felon mesdisant
Que tu en iés alee en mauvaistié faisant,
Mais jou ne le creroie pour nulle riens vivant:

Tres dous Dieus, tu avoies en cel païs tel non
C'onques mais jovene fille, je croy, ne l'ot si bon.”
Li fieus a Dieudonnee, qui puis fu mout sains hon,
Demenoit si grant duel que plus grant n'i vit on.

Parler vous voel de celle qui s'en estoit alee
En desiert en la fin, qui de Dieu fu amee.
Quant elle piercut bien que toute estoit muee,
Elle cousi sa robe, com fame s'est paree.

Ou royalme d'Aigite demora longuement;
Comme povre truande tant souffri de tourment
Qu'elle fu si muee de tous continement,
Que ne le connistroient ja mais li sien parent,

Non pas la propre mere, qui l'avoit alevee
Et le fasoit querir par toute la contree,
Mais oncques par piersonne ne pot yestre trouvee;
Puis vint elle morir la u elle fu nee.

Mais ancois endura des grief paines assés:
Sept ans trestous entiers furent ancois passés
Qu'en lit vosist gesir; mais avoecq les trouvés
Gissoit sour les estaus; pour Dieu or entendés.

Tant souffri que n'avoit que le cuir et les os;
Les truans li disoient assés de diviers mos;
Dieudonee, qui ot en Dieu ciertain pourpos,
Prioit pour ses amis quant estoit a repos.

En plorant tenrement disoit: “Glorïeus Dieus,
Reconfortés ma mere et Jehan men cier fieus,
Et mes autres amis; bien croy que par maint lieus
Ont fait cuere mon cors, mescangiés m'est li lieus,

Car la biauté c'avoie est assés dur cangie,
Car biauté sans bonté ne vaut mie une allie.”
Ja orés com li fieus de la Vierge Marie
Moustra a Dieudonce que bien estoit s'amie:

En trestoutes les places u elle aloit coucier
Dessendi grant clarté; fort a esmiervillier
S'en prisent sainte gent, qui l'alerent gaitier.
Une nuit l'en menerent et avant et arier,

Mais le clarté aloit tous jours avoecques li;
Pluiseurs boines piersones li prïerent miercy
Et le tinrent a sainte. Quant elle le coisi,
Du plus tos qu'elle pot de le ville parti

Et ala en un autre, ou ot un beau moustier;
Il avoit ou portal un himage mout cier;
Dedens le portal jut plus d'un an tout entier;
Ja orés comment vint en son païs arier.

Mais ancois vous dirons un petit de son fieus,
Qui prist a amender tou dis de mieus en mieus:
En la tiologie devint forment soutieus.
Il se faisoit amer des jovenes et des vieus.

Il n'avoit milleur clercq en trestont le païs;
Mout plaisoient au peuple et si fait et si dis,
Mais mout eut a soufrir ains qu'il fast parfurnis.
Si vint il au dessus de tous ses anemis.

Li rois de celle tiere, qui mout estoil poissans,
Ot une bielle fille, le cors ot avenant;
Elle manda Jehan le clerq qu'ot le sens grant,
S'amour et son gent cors li ala presentant.

Comme folle li dist: “Tant vous aine par amours
Que je ne puis pour vous durer ne nuit ne jours;
Se vous me refusés, ce sera grant folour.”
Il respondi un mot dont puis ot grant dolour,

Car il dist: “Douce amie, se vostre gré fasoie,
Je say bien de ciertain, vilainement moroie,
Et a bon droit seroit, car desiervit l'aroie.”
Celle qui ot grant duel, dist: “Garcon, va te voie.”

Le clercq s'en departi, qui estoit boins et biel,
Et celle qui fu folle fist un amit nouviel,
Toute nuit anuitie demenoient leur cembiel. 
Quant fu grosse d'enfant, si keï leur reviel.

Quant son pere le seut s'en eut le coer mari;
Par desconfort dist: “Fille, qui t'a ensi honni?”
Lors par l'art dou diable sa fille respondi
Que c'avoit fait Jehan, qui sa mere pierdi.

“Sa mere avoit des gens mout boine renommee,
Puis s'enfuï par nuit, ses fieus m'a encantee.”
Li rois le crut mout bien. Sans nule demoree,
Lors fu li jovene clers mis en prison frumee.

Li rois, qui ot grant ire, ou desiert l'envoia,
Mais parkemin el encre avoecques li porta:
Bians mos de Nostre Damme bien escrire cuida,
Mais l'anemy par terre son encre reviersa.

La moustra bians miracles Dieus, qui set tout et voit,
Car quant li clers se penne en se bouce boutoit,
De sa propre salive lettre d'or escrisoit,
Li anemit Diu fier grant deppit en avoit.

Par le dit de la femme, si comme oït avés
Fu Jehan ou desiert a mout tres grant vieuté,
Depriant Dieu de glore: “Si boin com vous savés
Qu'a tort sui ci endroit, de moy aidier pensés,

Si voir comme Josep vosistes garantir
Dou lieu ou la roïne le fist a tort tenir,
Pour cou qu'il ne vot pas avoecques li gesir,
Jetés moy dou desiert, si te vient a plaisir.”

Dieus l'oÿ, mais il fu ou desiert jusqu'atant
Que la fille dou roy travilla d'un enfant,
Mais ne pot enfanter, au gret dou tout poissant,
Devant que de son fait ala le voir contant.

Quant le roy seut dou tait trestoute la voirour,
Delivrer fist Jehan et prist en tel amour
Que par li fu evesque de la chité majour.
Quant on le dut sacrer, on fist mout biel atour,

Car il estoit estrais d'assés noble lignie,
S'ot il puis a grant tort assés de vilonnie.
Umais est bien raison que de sa mere die,
Qui pour l'amour de Dieu ot sa tiere laisie.

Ou portal dou moustier li dist en son dormant
Une vois que ralast en son païs errant
Et que sa creature ne l'iroit ravisant.
Quant elle l'entendi, elle en fu mout joiant.

Elle dist: “Tres dous Dieus, voir mout, lie seroie,
Se dou mien sans l'autrui en povreté vivoie;
Mon cier fil et ma damme mout volentiers veroie,
Point ne me connistront, morte quident que soie.”

Au cemin se mist celle qui mout estoit muee.
De conter ses journees ne me vient en pensee;
Tant fist qu'a un soir vit la ville dont fu nee,
Droit viers l'ostel se mere tourna sans demoree.

Il i vint si a point que le jour ensievant
Devoit yestre sacrés saint Jehan son enfant;
Elle trouva se mere a se porte seant
D'iestre reconneüe s'ala forment doubtant.

Mais en ce se conforte que la vois li ot dit
Que ne le connistroient li grant ne li petit;
Priés se traist de sa mere, doucement li requist
Qu'elle le hierbegast ou non de Jhesucrist,

“En si faitte maniere que Dieus vous laist joïr
De le cose dou monde dont plus avés desir.”
Quant la mere l'oï, si geta maint souspir,
Puis li dist: “Douce soer il ne puet avenir;

Voir ja mais n'aray joie de ma tres douce amie;
Dieudonee, ma fille, je crois, n'est pas en vie;
Mais pour l'amour de li serés bien hierbegie.
S'en cest païs antast, forment fust resjoïe:

On sacrera son fil a evesque demain.”
Dieudonee l'oÿ, de joie devint vain
Le coer qu'elle ot ou ventre, paumee tu a plain,
Quant la mere retint la fille par le main

Et doucement li dist: “Suer, vous n'iestes pas saine,
Vous venés d'aucun lieu ou avés souffiert paine.”
Lors dist a sa cambriere: “Fai tos et si te paine
D'aaisier ceste famme, car elle est forment vaine.

Que Dieu me doinst encore ma fille retrouver.”
La meskine, qui ot fel le coer et amer
Li dist par grant despit: “Faittes le ca passer.”
Dieudenee entra ens, au lit l'ala mener.

La cambouriere dist: “Couciés vous ci, truande,
Car vous n'arés pas mon melleur vin ne viande.”
Mais la sainte piersonne li dist: “Riens ne demande.”
Viestue se couca, puis a Dieu se conmande.

Elle estoit si lasse dou travail k'ot eü,
Que ne fesist son lit pour le tresor Artu;
Mout avoit grant desir que le jour fust venus
Pour veoir son enfant, quant sera reviestu

En la guise d'evesque, dont mont li estoit biel.
Mout fu mal hierbegie la nuit en son hostiel
Et par la cambouriere, qui avoit tel orguel:
Autant amoit les povres com cievre fait coutiel.

Mais quant la boine damme of soupé celi soir,
Il li prist mout grant fain de s'ostesse veoir;
La cambriere li dist: “De cou ne puet caloir,
Ce n'est qu'une truande, je le vous di pour voir.”

“Par foy”, ce dist la damme, “g'irai a li parler.
Que Dieus voelle ma fille, si li plaist, ramener;
Par ta grant mauvaistié ne l'as pas fait souper.”
Or commence biaus dis qui vora escouter.

Si comme Dieudenee par le plaisir de Dieu
Demora sans connoistre dedens son propre lieu,
Sa mere, qui avoit le coer loiel et pieu,
Ala veoir sa fille et n'avoit ris ne gieu,

Mais elle le trouva ou elle se gissoit
A le tiere, viestue; lever ne se pooit.
La mere vit sa fille, mais pas nel connissoit,
Mout grant pité en prist et Dieu, qui le voloit;

Parmi le main le prist et li dist: “Douce amie,
Mal yestes hostelee et par fause main guie.”
Dieudenee dist: “Damme, ne vous coureciés mie,
Vingt ans a que ne fuc a men gré hierbegie,”

La dame li dist: “Soer, voir envis vous lairoie
En tel point que vous yestes, afin que Dieus pourvoie
Dieudenee, ma fille, dont ne puis avoir joie.”
Sa fille respondi: “Damme, Dieus vous doinst joie!”

“Amen, que Dieus l'envoie!” la damme respondi,
“Il a vingt ans et plus certes que ne le vi;
Mout a soufliert d'angoisse, je croi, depui se di;
Vous arés de mes biens pour l'amisté de li.”

La damme de sa main apparilla le lit,
Sa fille despoulla et puis coucier le fist;
Vins et boines viandes assés devant li mist,
Doucement l'efforca, en souspirant li dist:

“Megniés, ma douce soer, car je vous ay couvent
Que vous n'arés defaute de riens qui soit ceens,
Pour l'amour de ma fille, dont mes cuers est dolent;
Bien croy qu'elle eut souvent besoing d'estragne gent,

Car povre mendiant en estragne païs
Ont assés de deffaute et oënt de lais dis.”
Sa fille li dist: “Damme, li rois de paradis
Vous renge tous les biens c'avés ci endroit mis,

Mais pas ne vous desplaise, pour la Vierge Marie,
Que tant m'estuet ataindre de crueus maladie
Et avoecq le mal sui si tres fort travillie
Que je ne mengeroie de cose qui eust vie.

De l'iauwe s'il vous plaist, me faittes aporter;
Je croi bien que demain ne me porai lever,
Mais pour Dieu vous requier que me faites porter
En tel lieu que je puisse l'evesque regarder;

Bien croi, se je le voy, que mieus il m'en sera.”
Lors le mere a la fille de l'euwe presenta
Et li dist doucement: “Soer, ne vous doubtés ja,
Vous verés bien l'evesque, quant ceens dignera.

Il fu fis de ma fille qu'avons a tort pierdue,
Bien croy qu'elle soit morte, quant n'est point revenue.”
A ce mot de la cambre en est la damme issue;
Sa fille demora, qui a Dieu fu rendue.

Pluiseurs orisons dist et puis s'est endormie.
Une vois li vint dire: “Fame, tu yes mout lie
Que tes fieus est evesques, mais ne demora mie
Que tu seras pour li mout forment courecie.

Assés plus que le peulle ne li fera d'onneur
Recevra bien briement honte et grant deshonneur;
Mais ce sera a tort, que le vrai Creatour
L'en vengera mont bien sans faire lonc demour.

Tu parleras a li demain a ton voloir;
N'ara de toy connoistre ne force ne pooir,
Et se li recueras qu'il le doinst un manoir,
U tu seras rencluse sans ja mais remouvoir.

Il le t'otrïera; or enteng, Dieudenee,
Garde bien que ne soie de riens desconfortee,
Con bien que soie pau chi aval honneree:
T'ame et ton cors avoecq en aront grant saudee.”

La damme de la vois ot le corr esbahi;
Tant fu fort effraee la nuit ne pot dormir,
A Dieu son cors et s'ame entierement rendi.
Douces dens, entendés pour l'amour Dieu mierchi.

Voir, a servir boin maistre ne puet on perillier,
Pour tant que on le sierve de boin coer et entier;
Mais de siervir mauvais ne fait on qu'enpirier.
Je le vous di pour tant que les faus aversier

De quel mai viers nului bien i ne poroit rendre:
A siervir si fait maistre fait il mauvais entendre,
Mais qui siert Jhesucris, qui en crois se fist pendre,
Il fait sens, que de lui puellent tout biens descendre,

Aussi comme fist celle qui laissa tous ses biens,
Et s'anicilla tant que gissoit sour les fiens
O les povres enfans et avoecques les quiens
Et puis com povre femme anta entour les siens.

Dedens son rice hostel fu pour Dieu hostelee,
Mais ne se pot lever, quant vint la matinee;
Ses fieus fu a evesque sacrés celle journee.
Il vint laiens diner, mout fu grans l'asanlee.

La mere Dieudenee gisoit dedens son lit;
Elle vit bien la joie, le solas, le delit,
Sans cou c'onques piersonne bien ne mal li desist,
Que tous chiaus de l'ostel l'avoient en despit,

Fors seulement la damme, a qui il en sousvint,
Qui l'ala visiter si bien con il couvint.
Dieudenee, qui pau de son cors conte tint,
Li dist: “Tres douce amie, doleur sent, plus de vingt,

Mais voir j'aligeroie, se le sai vraiement,
S'a l'evesque parloie par itant seulement.
Faittes que g'i parolle et je vous ay convent
C'ores de Dieudonee nouvielle bien briement.”

Lors la mere a sa fille respondi en plorant:
“L'evesque venra chi, n'ira gaires targant;
Ma suer, bien vous en croi quant me proumetés tant,
Si parleray a li.” Lors s'en parti atant.

Viers l'evesque se traist, qui vint apriés diner
Et li dist: “Je vous prie que vegniés conforter
Une bien povre femme qu'ier soir fis hosteler:
Que Dieus vous doinst encore vo mere recouvrer.”

L'evesque Jehan dist: “Voir, volentiers iray,
Mais je croi que ja mais ma mere ne veray;
Quant de li me souvient, au coer grant doleur ay.”
Lors li fieus viers la mere vint sans faire delay.

Elle se cuida bien encontre li drecier,
Mais tant estoit malade que l'estuet recoucier.
Lors joint les mains viers li et li dist: “Sire cier,
On non de Jhesucris vostre consel requier.”

“Volentiers le feray,” dist il, “m'amie ciere.”
Il s'aproca du lit, cascun se traist ariere,
Elle se confiessa en devote maniere
A l'une des piersonne dou monde qu'ot plus ciere.

Quant la damme se fu a son fil confiessee,
Elle li dist: “Pour Dieu, si vous plaist et agree,
Dedens un renclusage soie par vous posee,
Et je prieray Dieu par devote pensee

Qu'i vous doinst reveoir celle qui vous porta.”
Quant l'evesque l'oÿ, un grant souspir geta,
Puis li dist: “Douce soer, elle est morte pieca.”
La mere dist au fil: “Sire, n'en doubtés ja,

N'a guaires que je fuic en un lieu avoecq li
Et que je juc ou lit u elle s'endormi;
C'est en confession, sire, que je le di,
Elle m'eut en couvent qu'ains un an seroit chi.

Sire, faittes me mettre lau je vous voel priier,
Et s'elle ne revient dedens un an entier,
Je voel que soie mise dedens un grant brassier.”
Lors quant son fil l'oÿ, fort prist a larmoyer,

En plorant dist il: “Damme, je ferai ton voloir,
Que Dieus me doinst ma mere encore reveoir.”
Il commanda a faire tantost sans remanoir
Dalés le grant eglise un biau petit manoir.

La douce Dieudenee fu forment alegie,
Ancois que le maison fust faite ne cangie;
Le jour c'on l'i mena fu forment elescie;
De la priestree i ot une mout grant partie.

La damme lu menee dedens le renclusage
En present de cestui, mais n'i ot fol ne sage
Qui le recongneuïst au cors ne au visage,
Et si estoit li mieudres de trestout son linage.

Son fil y ot fait mettre ancois c'on l'enmurast
Un biau lit et honniestre, afin qu'elle i coucast, 
Mais ne jut que sus cloies, ne ja mais ne mengast,
Pour nesune priiere, de riens qui mort goutast.

Une mesquine avoit dont estoit pourveüe.
Souvent veoit sa mere passer parmi la rue,
Mais ne pensoit qu'a Dieu, qui fait coure la nue;
Vous orés bien comment elle fu conneüe.

On doit bien de tel dame partout faire memore
Qui ne voet nulle cose, se n'estoit euwe, boire;
Tous les delis carnel ne prisoit une poire.
Or commenche dou dit la plus piteuse istoire

Dou fil la boine dame, qui evesques estoit.
Doucement lons les jours sa mere visetoit;
Messe dou Saint Espir asés souvent cantoit,
Que Dieus li ramenast celle que tant amoit.

Tons les jours le veoit, ne le congnissoit mie;
Si l'euïst conneüe, assés mieus l'eust siervie;
Il estoit mout devos viers la Vierge Marie;
Oncques de tresor faire n'ot talent ne envie;

As povres donnoit lant qu'il l'apielloient pere;
Tous, haus et bas, l'amoient pour sa bielle matere,
Mas ancois qu'il peuïst recongnoistre se mere,
Li brassa l'anemi doleur sure et amere.

Pour Dieu oyés comment le roy, qui estoit fors,
Vent tolir as canonnes granment de leur apors:
L'evesque, qui n'ot cure de soustenir le tort,
Consilla les canonnes et fu de leur acort.

Jehan le boin evesque, dont je vous voel parler,
Estoit tel estrivans c'on ne trouvast nul tel;
De siervir Nostre Dame ne se voloit ciesser
Et pour cou le grevoient li anemi d'infer.

De destourber les boins ont leur entension.
Piec'a n'oïstes vous si piteuse raison,
S'entendre le volés, que ci nous vous diron:
Un anemy d'infer prist d'un clercq le facon;

En gise d'avocas vint en plain parlement
Et presenta deux briés, dont grant encombrement
Vint puis au boin evesque, qui n'en savoit noient;
L'anemi s'en parti, mais en plain jugement

Furent luttes les lettres et pour fauses trouvees;
On demanda partout qui les ot aportees,
Mais nus ne respondi, mout furent regardees:
Il y avoit dou roy parolles diffamees.

Or oyés grant mervelles: tous ciaus qui congnissoient
Le lettre de l'evesque, forment le tiesmoingnoient
Qui les avoit escriptes, son seel i veient,
Tout ensi le saint homme sans raison diffamoient.

L'evesque fu mandés devant le roy un main.
Pluiseurs clers tiesmoingnoient et dirent pour certain
Que les deux fauses lettres ot faittes de sa main;
Cieus qui riens n'en savoit ot de duel le coer plain,

Mais riens ne li vali, en l'eure fu jugié
Qu'avoit pour le mesfait le diestre poing trencié
Et seroit desposé de toute l'evesquié.
Ensement fu il fait, dont ce fu grant pitié.

Quant li evesques ot la diestre main trencie,
Les canonnes le misent dedens une abeïe
Comme moine clostrier, afin qu'i fust sa vie;
Par l'art de l'anemi ot trop de vilonie.

Moine n'ot ou couvent dont ne fust escarnis;
Il seoit au moustier avoecq les plus petis
Et fu ou refrotoir darainement siervis,
Mais il avint un jour qu'en autre point fu mis.

Grant duel fisent pour li tous chiaus de se lignage,
Quant seurent le mehaing et le vilain damage.
Mais sa mere, qui fu dedens le renclusage,
Eut doleur surtout, mais bien cela son corage.

Sa fenestrielle clot et puis s'ala coucier
En crois encontre terre, puis dist: “Rois droiturier,
Si voir com en la crois te laisas clauficier,
Voelles que l'anemi ne me puist engignier.

Car je pense qu'il ait cest afaire basti
Pour decevoir mon fi et moy avoecques li.
Sire, s'oncques de coer loyaument te siervi,
Fay que face le voir de ce vilain fait chi.

Ciertes je ne creroie pour nesune raison
Que mon fil euïst fait viers le roy traïson.”
Lors s'endormi la dame en disant se raison.
Ains qu'elle se levast li vint avision

Que la Vierge Marie garissoit son enfant.
Et li rendit se main ensi comme devant
Puis oï une vois qui li dist en oiant:
“Bielle suer, fai grant joie, ne te va esmaiant.

Pour les honneurs mondaines dont tu yes traite ariere
Et que n'as pas ta car tenne forment chiere,
Aras en paradis amoureuse kaiiere
Et Jehan ton enfant, qui a devote chiere.”

La douce Dieudenee fu forment esbahie
Pour l'amour de la vois que elle avoit oïe.
La fenestrielle ouvri, s'a se mere coisie,
Qui venoit droit, a li, se li dist: “Douce amie.

Toutes fois que vous vos devant my en present,
Me souvient de ma fille; vous m'euïstes couvent
Qu'en oroie nouvieile asés procainement:
Or est mes doés doublés, ses fis est a tourment!”

La fille vit sa mere qui tenrement plora;
Lors seloncq son pooir mout bien le conforta
En disant: “Douce damme, voir Dieus vous aidera
Ains neuf jours acomplis vos cuers joians sera.”

“Et comment poroit yestre?” dist la dame senee.
Dieudonnee li dist: “Mout bien, se Dieu l'agree.”
La mere de sa fille en est plorant tournee.
De l'evesque dirai qui fu en grant pensee,

Qu'i n'avoit si petit en trestout le couvent
Qui ne le despitast, tant souffroit boinement;
Mot ne leur respondi de bas ne autrement:
A le Vierge Marie se complaindoit souvent.

Un jour devant l'image de la Vierge pucielle
S'en vint a gnus genous dedens une capielle
Et dist: “Haute Roïne, sur toutes autres bielle,
Souskeur ton las siergant qui au besoing t'apielle.

Bouteliere de grasce. trop me puis esbahir,
Comment si noble damme son siergant lait honnir.
L'Escriture tiesmoing que tu ne ses falir,
Dame, qui te voelle de boin coer requerir!

Damme, si voirement qu'a tort sui difamés,
Otroie moy la mort u vous me souscourés.
Mout ay souffiert de griés puis l'eure que fu nés!
Ou desiert sans raison fuc une fois menés

U l'anemi viersa l'encre dont j'escrisoie.
Or ay pis que devant, je ne sai par quel voie:
A ce grant besoing chi, pri que vise te joie.”
Or oyés le miracle; que Dieu vous l'otroit joie.

Si tos com saint Jehan ot s'orison finie
Il vint si grant clarté par dedens l'abeïe
Qu'il n'i ot creature qui ne fust esbahie,
Et si fu une vois par le chité oïe

Qui disoit: “Folle gent, trop yestes esgaree;
Pensés que vostre evesque soit grant honneur portee,
Car on li a a tort la diestre main copee
Et sa croce tolue; a Jhesu point n'agree.”

L'abé vint au moustier o ses moines courant;
Le saint homme trouverent devant l'autel dormant,
Doucement le leverent, si l'alerent trouvant,
Que la main ot plus bielle qu'elle n'estoit devant.

Lors quant le saint preudomme le miracle coisi,
A Dieu et a sa mere grant grasce en rendi.
Quant le Roy sot la cose, forment s'en esbahi:
A noble compagnie li vint priier mercit.

A grant pourcession, a grant solempnité,
Fu receü l'evesque en sa bonne chité;
Tous chiaus qui sans raison l'avoient diffamé
Li recuirent pardon: tout leur a pardonné.

Sains Jehans a cent doubles fu honnerés ce jour,
Plus c'on ne li ot fait devant de deshonnour;
Ciaus qui pour lui estoient en duel et en tristour
Orent pour li grant joie, oncques n'orent grignour.

L'evesque se leva, ne fu pas endormis,
Ains vint au renclusage u ot sa mere mis,
Mais ne le connissoit, tant fu ses cors tarnis.
Doucement li dist: “Damme, vous m'avïés promis

Que ma mere venroit: bien croi que me mokiés;
Ciertes n'est pas en vie, plus ne m'en arainiés;
Se veoir le pooie, j'en seroie mout liés.”
La mere dist au fil: “Pas ne vous esmaiiés;

Ains que passe sept jours le verés de vos yeus.”
L'evesque s'en parti, qui estoit mout songneus
De canter le grant messe; l'autel estoit parés.
Pour Dieu, or entendes, trestout jovenes et vieus,

Si vous dirons deux mos de la sainte rencluse
Qui des deduis dou monde not pas payé la ruse:
Bien enploie son tamps qui en Dieu siervir l'use,
Car a ses boins sergans nule riens ne refuse.

Un joedi li prist somme, se gisoit en son lit,
Qui esloit dedens cloies, pau y ot de delit;
Elle oÿ une vois qui doucement li dist:
“Dieudenee, ma fille, mout as souffiert labit;

Nostre Sires vous mande que demain a midi
Faura ta penitance, jeter te voet de chi.”
Elle fu mout joieuse quant ce parler oÿ,
Mais a paine saquoit ne piés ne mains a li.

Tout droit au venredi apiercut la lumiere.
Tout au mieus qu'elle pot, dist a sa cambouriere:
“Va tos quere la damme, di li en tel maniere,
Que s'oncques a nul jour eut Dieudonnee ciere,

Qu'a moy viegne parler et li di vraiement
Qu'elle vera sa fille dedens l'aviesprement.”
La mesquine fist bien tos son commandement.
Mais de cou que la damme oï tel mandement,

Viers levesque s'en vint et li dist: “Sire cers,
Le rencluse me mande que dedens l'anuitier
Trouverons Dieudonnee dont j'ai grant desirier.”

A ce mot dou saint cors est l'ame departie.

Or oyés les viertus que Dieus moustra pour li.
Quant ot l'ame rendue, la dame dont je di,
Son cors et son visage fu plus blancq et poli
Que la propre journee que de son lieu issi.

La dame se trait priés, qui neuf mois l'ot portee;
Tantost connut sa fille qu'elle l'ot regardee,
En haut dist: “Boine gent, par foy, c'est Dieudenee.”
De destrece queï desus le cors paumee.

Quant elle peut parler, haut dist ses poins tordant:
“Que m'est il avenut, quetive meskeant?
Ne pooie connoistre en vie mon enfant,
Et puis quant elle est morte, bien le voi connissant.

Trop souvent aveulee par grant mesquief estoie.
Tous les jours a ma fille Dieudenee parloie,
Et si me prometoit qu'en vie le veroie:
Elle me disoit voir, de li ai pau de joie.”

Sains Jehans Bouce d'or, qui n'estoit pas vilains,
Quant vit sa mere morte, fort detordoit ses mains;
Sur le cors fu keüs, tant estoit de duel plains,
Mais il fu trais ariere de pluiseurs capelains.

Sains Jehans Bouce d'or, qui mout fait a prisier,
Fist le cors de sa mere mout bien apparilier,
Puis fu elle portee dedens le grant moustier:
En trestout le lignage n'avoit que couroucier,

Ne en trestout les autres qui furent la entour.
Et quant fu entieree, cascun fist grant dolour;
Puis fu elle eslevee, que le douc Creatour
Fist grans viertus pour li ou païs tout entour.

On trouva un taublet ou elle avoit escrit
Les paines et les maus et le crueus labit
Que pour Dieu ot souffiert en estragne païs:
Toute sa vie i fu et en fais et en dis.

De son fil vous dirai et puis si ferai fin.
Bien avés oï dire que par un faus couvin
Fu menés ou desiert, u il ot maint husten,
Qui trestoute sa vie siervi Dieu de coer fin.

L'anemi, qui tous jours contre les boins estrive,
Li espandy son encre, ce fu oevre ketive;
Mais Dieus, qui est nommés, en saluant, car vive,
Veut que les lettres d'or fesist de sa salive.

Puis le cuida mout bien l'anemi engignier,
Quant on li fist a tort le diestre main trencier;
Mais la Vierge Marie le gari sans dangier:
Qui siert si boie dame, il ne puet perillier.

Douce gent, cel evesque dont je vous ay parlé,
Saint Jehan Bouce d'or ensi est apiellé;
Tant vesqui en ce siecle qu'il ot le grant clarté
Des cieus, que Dieu nous doinst par sa grande bonté.