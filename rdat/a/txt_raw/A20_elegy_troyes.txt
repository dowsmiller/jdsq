Mont sont a mecheif Israel, l'egaree gent,
Os n'en poënt meis se os s'en vont enrajant;
Car d'entre os furent ars meinz proz corsage e gent,
Qui por lor vivre ne vorent doner nu as racheit d'argent.

Troblee eit notre joie e notre deduit
D'isos qui medeient la Torah e l'aveient en lor conduit.
Os ne fineient d'asquer e le jor e la nuit.
Ores sont ars e finés; checun Gé vrai ja requenuit.

De la tré male felone jant sofrons sete dolor;
Bein nos font changer e müer la color.
Gé! prent en pité e enten cri e plor,
Car por nient avons perdu meint ome de valor.

En place fu amené R. Yitshaq Chatelain,
Qui por Gé lessa rentes e mezons tot a plein.
A Gé vif se rendi cil qui de tos biens eteit plein;
Bon reportor eteit de Tosafot et de plain.

La pruede fanme quant ele vit ardir son mari
Mont li fit ma la departie; de ce jeta mot grant cri.
Ele dit: “je ve morir de tie mort com mon ami mori.”
D'enfant eteit grosse; por ce grant poine sofri.

Dos freres i furent ars, un petit e un grant.
Lo petit fu ebahi de la föee qui si s'eprent
E dit: “haro! j'ar tos!” E li grant li aprent
E li dit: “a paradis seras tot, je te acrant.”

La brus qui tant eteit bele, an la vint por prechier,
“Un ecuier riche redonrons qui te tenra mot chier.”
Tantot ele a quemensé encontre as a crachier:
“Je ne leirei le Gé vif; portant me poreis escorchier.”

A un veis tos ensemble chanteient hat e cler.
Por nient fuissent jant de fete qui dussent caroler:
Lé mains lor eteient liees, par que os ne pöeient baler.
Onques gens n'en vint si hetiement a l'er.

En foe inelement come Hathan fu amenez.
De fere sa bele qedushah formentes s'é penez.
Tot lé atres a anhardis: de bone ore fu nez!
Il aveit a non R. Shimshon lo Genre e le Qadmeneis.

Apres i vint R. Shelomo qui mot eteit prisé.
E fu getés dedans lo foe qui eteit embrasé.
D'ofrir son cors por Gé i nen ot pas rusé:
Car por s'amor mort sofri; bein en fu enveisé.

Mot eteit envenimé lo felon, le madit
D'ardir l'un apres l'atre. Adon lo Qadosh li dit,
“Fetes grant fo, mavés on!” De blamer s'anhardit.
Mot bele fu sa fin d'enivré Dan Bandit.

Il i ot un prodome qui forment print a plorer
E dit: “c'eit por ma meinie que me vëes ci deseperer,
Ce n'eit pas por mon cors.” Ardir se fit san demorer.
Ce fu R. Shimeon Sofer qui si bien saveit orer.

Lo bea colon i vint qui son fo meimes atisa.
Ce fit i por sorir, vitement i adesa.
Loanges por randre a Gé sa veis aseinza.
Por juise qu'an li fit onques ne noisa.

Prechoers vinrent R. Yitshaq Cohen requerir:
Qu'i se tornat ver lor creance o il li quevanret perir.
I dit: “que abeïs tant? Je vuel por Gé morir.”
“Je suis Cohen. E ofrande de mon cors vues ofrir!”

“A peines echaperas, puis que te tenon,”
Fis lo bailli, “devein critain.” E i repondi tantot: “non”.
“Por lor chemin, je ne leirei le Gé vif ne son sent non.”
An l'apeleit R. Hayyim, lo serorge a metre de Brinon.

Encores i ot un qadosh qui fu amené avant.
An li fit un petit fo, il aleit an grivant.
I hucheit Gé de bon cor menu e sovant.
Docemant cofri poine por servir le Gé vivant.

Gé vanchera e an prinera vanchance de cé felons!
De atandre ta vanchance mot nos samble li jors lons,
De te preer de cor anteir la o neissions e alons.
Preis somes e apareleis. Repon, Gé, quant t'apelons!