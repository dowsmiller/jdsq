Or escoutés seingnor qui dame Diex vous amés,
Qui les poines d'enfer et les tormens doutés,
Je vous ferai oïr, s'entendre me voulés,
Coument pechierres hons est en enfer penés.

Des grans paines d'enfer vous conterai partie,
Par garant d'escriture, si n'en mentirai mie,
Coume pechieres homs le desert en sa vie,
Que Diex ne veut amer, ains maint en felonie.

Seingnour, desous cel air a un ciel, ce savés,
De soleil et de lune et d'estoilles listés,
Par qui tous li mons est tres bien enluminés.
Desour cel a un autre qui est ciel apelés.

Aprés est li tiers ciés ou est la maïstés
Ou li fix Diex parmaint qui de virge fu nés,
Qui pour le nos pechiés fu en la crois penés
Quant diable nos ot tretous deserités.

Puis ne fu hons mortex qui ces trois ciex ne ist
Fors l'apostre saint Pol qui l'amor Diex conquist
Qui quisqu'a tiers cel vit la joie Jhesu Crist
Par saint Michiel l'arcangle que il a lui tramist.

Icelle grant hautesce qui la joie est apelee,
La ou sainte Marie est roïne clamee,
Par cuer de crestïer ne puet ester pensee,
Par bouche de bon clerc ne puet estre escoutee.

Icelle grant hautesce vit saint Pol resplandir;
Ne la puet nus hons dire pour nul tres grant loisir,
Fors li fis Damediex qui por nos vot morir
Ne li mons n'est pas dignes qu'il la puisse souffrir.

Seingnor, or vous dirai ce que vous ai premis:
Com grant sunt li torment el dolereus païs,
La ou li pecheor seront en flanbe mis
Qui ne veulent amer ne Diex ne ses amis.

Sain Pol fu en enfer aincois que il transist,
Ou saint Michiel l'archangle le mena et condist.
Diex vot qu'il conneüst les painnes et veïst
Tant en poons savoir com saint Pol nous en dist.

Or oiés dont parler de l'infernal dolour,
A garant en a trai saint Pol nostre doctor
Coument sunt tormenté li mavais pecheor,
Qui pour la roine gloire perdent leur creator.

A l'entree d'enfer a un arbre planté
Dont les blanches deseure sont charbons enbrasé;
Et de boutons de fer estre tous boutonés;
De boutons plus ardans que nus feus embrasés.

Ilueques vit saint Pol pecheors crucïez
Par les branches deseure est chascun clofichiez;
Li uns peut par les jambes, li antres par les piés,
Li autres par les bras, chascuns pour ses pechiés.

Saint Pol a regardé de la senestre part,
Et vit une fornaise de feu qui tousiours art;
La flambe par sept luis se devise et depart.
Or prions Damediex que il tous nos engart.

Seingnor, en la fornoise a bien cent et sept tros,
Et sept flambes en issent de diverses coulors.
Set diaubles la tisent que ce est lor labors;
De chescune des sept en issent sept chalors.

Environ la fornaise a sept crueus tormens:
As pecheors revient mortex cruciemens
Sept diaubles le gardent o crueus feremens;
Quant ont l'ame saisie si la plungent laiens.

Set plaies les apele la devine escriture:
La premiere de noif destraingnent froidure,
La seconde de glace de destraingnent nature,
Et la tierce de feu de merueilleuse ardure,

Et la quinte set plainte, c'est inferniaus serpens,
Et la siste de ffoudre de grans engraignemens,
La sesine de puours et d'enpuiseuemens.
Dame Diex si nous gart de desherbergemens.

Quant ces trois diaubles ont une ame saisie,
Par mi ces sept tormens chascuns par soy le guie;
L'un a l'autre la lance quant il l'ont gardé guerpie
Quel part que ele court diauble la saisie.

Quant il l'ont fait passer par mi ces sept tormens,
Lors vient a la chaitive un grant encombrement:
As autres cil la lancent qui mout en sunt joians,
El fons de la fournoise ou elle est plus ardans,

E cil sept la graillent el fons de la fournaise
O fourches et o branches en herberge punese.
L'ame qui la ira mout aia de mesaise.
Gardés que ne faciés chose qu'a Diex desplaise.

Seingnor, je veil a vous parler si parfondement:
Saint Pol se merveilla de l'angoisse torment
A saint Michiel demande: “Qui sunt or celle gent?”
Saint Michel li a dit sans nul delaiement:

“Sire, cil que vees qui en tenebres sunt,
Ce sunt li pecheor qui dame Diex meffont.
Confession requierent que Jhesu peur pardont,
Et quant il sunt confés penitantce ne font.”

Seingneur, ne cuidés pas quant pechiés et nommés,
Que par tant seulement puist estre pardonnés.
Tres que li cors en soit travailliés et penés.
Et que par penitance soit vaineus et matés.

Sachiés que grans dolors est a ciaus otroié
Qui par leur preesche penitance laisié.
Donnés de la richesce dont Diex vous a saisié;
De sour tous autres biens est aumonne essancié.

Il ne oÿ saint Pol tant dolereus crier:
Li un braient d'angoisse et li autre plourer
Et tant orriblement a sa vois escrier;
Souvent regretent mort ne la pevent trouver.

Pour ce sunt li torment si cruel et si fier:
Chascun de sa deserte recevre son loier.
Ja la vostre richesce ne vous ara mestier;
Tost vous porra torner a mout grant encombrier.

Seingneur, car pourchaciés contre ce garison
Que vous ne soiés mis en icelle maison.
L'escriture coumande que nous le vous dison,
Que les paines d'enfer n'aront ja raencon.

Ne vous anuit il pas ma parole a oïr,
Au'il nia nul de vous qu'il n'escue ce morir
Et espaules et bras et la langue pourir;
Hautesce ne avoir ne vous porra garir.

Dieu avés vous veü morir vous ancilors
Qui laisie nous ont certes ce m'est vis et honors;
N'en veïstes puis nul nus n'en est resours.
Diex gart et nous et eus des infernaus dolors.

Nous iront aprés eus n'estera destourné;
Mout se par puet liex faire qui maint encharité,
Car charités est Diex dont maint en tameldé
Et Diex maint en celui qui maint charité.

Or prions Damediex qui en la crois fu mis
Premierement pour nous et puis pour amis;
Qu'il ait merci des mors de pechié gart les vis,
Que en enfer ne soient vilainnement assis.

Saint Michiel et saint Pol sunt en enfer entré
Et ont devant eus un torment encontré
De la paor qu'il ot reclama Damedé:
“Merci biaus sire, peres bons roys de maïsté.

Merci biaus sire peres, bons roys de majesté.
Targés m'ame et mon cors que ne soie dané.”
Saint Michiel l'esgarda s'el vit espoenté.
De dame Diex le saigne si l'a asseuré.

Le torment dont saint Pol ot la paor si grant:
Couvert une grant roe de noir feu tout ardant,
Mil toyses a de lé et de lonc autretant.
La roe est de noir feu legierement tornant,

Estencelles en vont menuement saillant,
Indes, rouges et noires, mout espés et quisant.
De la menor poroit ardoir un aimant;
Nel tenés a mencoigne cou est voirs vraiement.

C'est la plus dure piere qui puist estre trouvee,
Que piere daimant isi est apelee;
S'ele ert el feu d'enfer ja ni aroit duree;
Arma qui laira mout iert maleüree.

Mil chevilles ja rengiés et agues,
En quatre pans copans plus qu'espee moulue,
Qui en la roe sunt fichiés et cousues,
Pour tourmenter les armes qui la seront venues.

Ilueques a un diauble del feu d'enfer fournié,
En samblance fu fais d'un angle enpené.
N'a si hardi el monde s'il avoit esgardé,
Qu'il n'en perdist le sens et tretout son pensé.

Lés la roe se siet, ne se puet remuer,
Car cou est son mestre a la roe torner.
Mil foys la fiert le jor pour mieux estenceler,
A chascun des mil foys le fait mil tors torner.

Mil diaubles lés li de la gent paignor.
Chascun tient en sa main l'arme d'un pecheor,
Chascun en sa cheville le fiert a grant dolor;
Quant toutes sunt fichiés, la roe prent son tour.

Cil diables la fiert a donques si fort vient.
Plus tost le fait aler que foudre ne descent,
Ains que ele ait torné a il dit a sa gent:
“Or tost aportés autres tost et isnellement.”

Oiés com grant dolor et grant destrusion:
Quant la roe a torné mil foys en une randon,
Et il i sunt noirci a guise de charbon,
Le diauble les fait hurter a un peron.

Quant el fiert a peron a coup qu'elle prent,
Lors croist et estencelle si angoisseussement
Que tout en fait enfer troiller parfondement,
Com se fust tonoirres ou foudres qui descent.

Li pecheor qui sunt en la roe fichié,
Tout cheent ca et la quant il sunt detrenchié;
Deauble les recueillent qui sunt appareillié.
Chascuns en sa cheville l'era mout tost fichié.
Mil foys en ont le jor la roe si charchié;
Saint Pol vit chascune flamblant et embraisié.

Chascune trait la langue qu'est de feu enlumee,
Et tuit crient ensamble coume gent tormentee:
“Hai las, chaitive! Ou est la mort alee?

Ici est la mort alee que doit que ne repeire.
Ja fu ele tant douce et fu tant debonnaire;
Bien deüst retorner por nous fors d'ici traire.
Trop soums en destrece ne savon mes que faire.”

Saint Pol vit le torment et forment s'esmaia;
Saint Michiel fu lés li. Saint Pol li demanda:
“Qui est cele chaitive qui ce deservi a?”
Saint Michel li respont: “Ce vous dirai je ja:

Ce sunt li orgueilleus qui ont l'or et l'argent.
Qui tiennent en despit et gabent povre gent.
Quant voient leur besoing, pitié ne leur enprent;
Pour ce sunt tormenté ensi aspre torment.”

Seingnor, je vous chasti ,ne vous orgueilliés,
Car orguex est li pire de tous autres pechiés;
Mais bonne humilité dedens vos cuers aiés
De sires penitance charites et pitiés.

Seingnour, oyés aprés, ne vous anuit il mie,
Tant com vous poés estre en ceste mortel vie.
Donnés de vostre avoir; ne vous atargiés mie,
Car quant vous serés mort de riens n'arés baillie.

Suerpissiés couvoitise dont tout estés carchié.
De dame Diex servir soiés appareillié,
Que vous ne puissiés estre en enfer trebuchié.
Dame Diex nos en gart par la soie pitié.

Saint Pol et saint Michiel sunt en enfer entré.
Aprés ice torment ont un autre encontré:
Un flueve mout orrible et pereilleus et lé,
Et l'eue en est plus noire que nus charbons triblé.

Le lac tartarion l'apele l'escripture.
Dieu entrai a garant, qui de mentir n'a cure,
Mil fiees le jor change en l'iaue nature:
De froidure en chalor de chalor en froidure.

Quant la ture change, le flueve muit et brait,
Car uns vens les commuet qui tormenter le fait
Qui del puis d'enfer vient et par conduit s'en vait,
Quant l'une paine i faut l'autre a soy le retreit.

La premiere des paines est de si grant doulor:
Une vere glas et gielee, ce est moult grant froid,
Delés cele froidure resembleroit chalour;
L'arme qui la ira mout ara de doulor.

Quant la froidure change, en chalour est muee,
Qui tant par est cuisant, et tant desmesuree.
La flamble et la chalor est ensemble meslee;
L'ame qui la ira sera mal hostelee.

Les autres paines sont tant crueus et tant fieres,
Puans et esprenans de diverses manieres.
Seingnor, or faisons tost pour les ames proieres,
Que donme Diex les gart; a son oes les ait chieres.

Sus cele eue a un pont qui par mi la depart;
L'eue est trestoute devers senestre part,
Rouge devers la destre coume flamble qui art;
Ja n'avra le cuer lié pecheor qui les gart.

Le pont est tout d'acier d'infernal temprement;
Mil toises a delonc se l'estoirement;
Par engien de diauble fu forgié soutilment;
Plus trenche que rasoir esmolu tenuement.

El flun a noirs diaubes qui sambles bestes mues;
Par l'iaue vont tumbant oribles et hidouses;
De grans flotiaus de feu sunt trestoutes vestues;
Grans d'eus ont en leur guelles et si sunt bien agues.

Ce dit saint Pol qui vit d'autre part de ce pont
Poisons hideus et lais qui par mi l'iaue vont;
Chascuns d'eulz a deux testes qui a redouter font.
Plus oribles ne vit onques nus hons du mont.

Seingnour, par icest pont nous esté eura passer,
Qui tant par est estrois, com vous m'oés conter,
Et les bons et les maus rescouvra passer.
Ni ara si hardi qu'il n'estuet trambler.

Or deprions le roy qui tout a a garder,
Qui gouverne le ciel et la terre et la mer,
Et a la fine forme nous daigna enformer,
Qui de painnes d'enfer nous daigna delivrer.

Seingnor tes est li pons, com je vous ai retret,
Chascun pechiere i monte ou quan que il a fet.
Son pechié porte o soy qui chenceler le fet.
Li uns passe dix coises li autres cinq ou sept.
Tant va seurement com il a de bienfet.

Seignor quant chiet del pont, sachiez tout entreset,
Les poisons et les bestes lor sont tout en aguet;
Ensement com le leu chascun a soi le tret,
Et la tire et devore et desrage et detraet.

E quant icil deauble lonc avec aus saisi,
Comme leu le dovorent: ja n'en aront merci.
Moult ert maleure né qui l'avra deservi.
Gardez vous de pechié que vous n'alez ensi.

Quant saint Pol vint au pont outre ala sanz doutance,
Quar il avoit en Diex s'amor et sa creance.
Saint Michiel le connut en qui il a fïance;
Ceus vit iluec gesir en aspre penitance.

“Saint Michiel,” dist saint Pol, “qui sont cil pecheor
Que je voi demener si tres aspre dolor?”
“Ce sont,” dist saint Michiel “larron et ravisor
Qui a la povre gent tollirent lor labor.”

En ce flueve a senestre en ce mortel peril,
A tant pecheor mis en pardurable essil.
Li uns jusqu'a jenous, l'autre jusqu'a nombril,
Li autres jusqu'a asiex, l'autre jusqu'a sorcil.

Cil qui jusqu'a jenous sont enlevé a dolor
Sont cil qui en cest siecle ont esté tricheor,
Qui pour avoir conquerre parvirent lor seignor;
De vendre et d'achater furent engigneor.

Cil qui jusqu'a nombril sont en l'eue bouté,
Ce est pour homicide qu'il ont fet et mené,
Par fornication faite a leur parenté.
Ces deux sont en lor cox pour ce sont tormenté.

Cil qui jusques as iex estuet l'eue soffrir,
Ce sont cil qui estrivent quant il doivent oïr
Les commandemenz Dex savoir et retenir.
Sont cil qui en l'iglise n'ont de parler loisir.

Cil qui dusqu'a sorcis sont en l'eue a dolor,
Vos di ge vraiement, ce sont li robeor,
Qui demostrent as homes grant semblance d'amor,
Puis les vendent as avers o Judas, lor seignor.

Grant masse avez oï quel li lieu d'enfer sont.
Les paines, les tormentes qui ja ne fuieront,
Et coment les desert pecheor en cest mont,
Cil qui servent le diable tel louier en averont.

Seigneur moult devez estre trestoz en grant esfroy
D'amer le roy du ciel, de maintenir sa loy,
Car il n'est mes el monde ne cherité, ne foy.
Dame Dex ne demande a chascun ne mais soy.

Bien savez que cest siecle ne dure longuement,
Quar dame Dex le dist en son enseignement.
Charités si refroide, ce veez vous souvent;
Charités si refroide contre le finement.

Seygneur, or escoutez que je vous dirai voir:
Saint Pol i vit aprés un doloreus manoir,
Tant obscur laidement et si orrible et noir;
Nus qui abite iluec n'i puet coute vëoir.

Saint Pol a regardé en cele grant dolor;
Ne pot goute vëoir por cele tenebror.
“Saint Michiel,” dist saint Pol, “por Deu le creator,
Enlumine mes iex de ta grant resplendor,
Que je puisse vëoir dedens cele oscuror.”

En cele tenebrour a saint Pol esgardé;
Ne puet estre par home veu ne devisé;
Se li soulaus iert ni donroit il clarté.
Icele tenebrour a saint Pol regardé.

Li anges vit Saint Pol qui forment fu pensis;
La croiz au saveor li fist enmi le vis;
Del saint espperit ja enluminé et mis,
Puis vit la tenebrour et dedenz les chetis.

Et d'omes et de fames estoit toz plains cil lous,
Qui si erent couvert de torment engoisous;
De flambe rouge et noire, plus ardenz que n'est fous;
Plus espés qu'il ne puet chiet sus les pecheors.

Entre ces pecheors qui en tenebre sont,
A fames a malaise qui noirs vestemenz ont;
Li feus lor chier es bouches, si com il vient d'amont,
Tres par mi les oreilles par mi les iex del front.

Icil vestement sont tant grief et esprenant
De pois qui toz jorz art et de soufre puant;
Listes ja par lieux du feu d'enfer ardant,
Qui la pois et le soufre dont toz jorz esprenant.

De laisardes puanz, de crapaus venimos
Sont icil vestement tout couvert par desors;
Venim gitent souvent, puant et engoiseus;
A celles qui la sont, n'a mestre ris ne gous.

Ele ont en cor lor coz couluevres et serpenz;
Touz jorz traient lor langues plus noires qu'aremenz;
Enz u cors lor embatent grant enpuisonemenz,
Qu'il lor metent es bouches les palais dedenz.

Tout environ ice aus qui les dras ont vestus,
Errent quatre diables orribles et hidous;
Toz jorz vont criant: “Fames, sachiez Dex est venus;
Conoisés Jhesucrist et les sienes vertus.”

Chescune a haute voiz quanque puet crie et brait.
Saint Pol en ot poor vers; saint Michiel se trait.
De la paor qu'il ot le sanc li est foioit,
Et toz les quatre diables lors sont toz en agait.

Sire, icelles fames qui si braient et crient,
Ce sont icelles fames qui dame Dex oublient
O lor pere se couchent et carnement li lient;
Por luxure mener la loi Dex en oublient.

En ces paines meismes, en cel torment si fort,
Ou nus ne puet avoir ne joie ne confort,
Si vont icelles fames, qui tant ont de deport,
Qui pour honte du siecle metent lor fruit a mort.

Or prions dame Dex, qui ne faut ne ne ment,
Que pour celle pitié, qu'il i vint en present;
Quant il fu en la croiz por nostre sauvement,
Sa mere regarda qui ploroit tendrement,
Qu'a saint Jehan bailla a garder vraiement.

Ensi comme c'est voirs, seigneur, que je vous di,
Que telle pietie ot quant il la degrepi,
La proia il pour nos, et puis pour nos amis,
Que son pere des cieux de nos toz ait mercis.

En cele tenebrour a une roche asise
Mil toises a de haut, et roide de grant guise;
De chescune des paines qui est en enfer mise,
Environ cele roche, sont fichié par devise.

Mil de grez a entor, chascun a son torment;
Le primerain deseure est de si rouge vent,
Qui de desor la roche tient son tornoiement;
Riens ni pue demorer tant par soufle forment.

Li autre degré sont de plus grant cruauté:
De dur acer tempré et de plus dur assez
De feu trestot ardent, ce sachiez sanz fauser,
Mil en a contre val, jusqu'a pié compassé.

Tout environ la roche a un fossé parfont,
Qui est plains de serpenz, qui tempeste font,
Qui ja n'avront viande, se ne lor vient d'amont,
Et quant ele lor vient, grant denourage en font.

Mil dyables i a, comme anges enpanés;
Les pecheors devorent, chaitis, maleurés;
Grans ongles ont de fer, bien agus et quarrés;
Chascun porte le sien, contre mont les degrés.

Aint sont de sor la roche ses commandent au vent;
Tout contreval l'en paignent tost et isnellement.
Jus les font trebuchier de torment en torment,
Jusqu'a fous de la roche tost et isnelement.

Serpenz ont les chavis trestot environ eus;
Chascuns mort en sa part, u dos ou es costés,
Poignent, suchent et rungent les las maleurés,
Qui en ce peril est si ert desirités.

As pecheors qui sont entre ices serpens,
Est encore donés moult plus aspres tormens:
Il meismes se font mortex cruciemens,
Aspres et engoisous, trop doloreusemens.

“Saint Michiel,” dist Saint Pol, “merci, por l'amor Dé,
Qui sont cil pecheor el fons de cest fossé,
Qui manjueng lor langues puis qu'il sont tormenté?
Sor toz autres chaitis, sunt cil maleuré.”

“Ce sont li userier qui, pour lor grant avoir,
Tollent as povres gens ce qu'il pevent avoir.
Ne terre ne meson ne lor puet remanoir;
Quant il crient merci, riens ne lor puet valoir.”

Oiez com la meson a ciaus est vile et orde;
Gardez qu'il n'i ait nus ca userier sa corde,
Que dame Dex le dist; cele est misericorde:
Qui merci a d'autrui a dame Dex s'acorde.

Seigneur, ja le dist on, pieca en reprovier,
Que la maille est bone, qui sauve le denier.
Donés pour l'amor Dex, si avras bon loier;
Cent foiz le vous promet Dex a mouteploier.

Ice que nous trovons en l'evangille escrit,
Qu'en bon eure sont nez li poure Jhesucrist,
Bien le devriés croire, car dame Dex le dist,
Que chascuns sera sans sans nés un contredist.

Tant doit haïr l'avoir hons qui si est manant,
Qui l'en part paradis et la joie si grant,
Et si entre en enfer en la puour puant,
Ou avoir ne doner ne puet avoir garant.

En icelle maison a saint Pol regardé;
Chaitis vit jusqu'a coux en glace seelé;
L'une moitié d'icex sont isi afamé,
Que li uns si mort l'autre ansi com fust de vé.

Par engoise de fain sont issi tormenté;
Fruit de pluseurs manieres lor est devant posé,
Mais il n'ont mie itant trestout de poesté,
Que par aus puisse estre ne pris ne adesé.

L'autre moitié de ceaux suefrent si grant froidure,
Qu'il rechinent les denz par la grant desmesure;
Trois diables istré, de moult laide figure,
Guerreglas et gielees, a froidor aspre et dure,
Lor ruent sor les testes; d'autre labor nont cure.

Cil qui muerent de fain en la gielee nu,
Sont cil qui en cest ciecle ont esté mescreu,
Qui geune despisent, et mout pas tendu,
Por ce sont en enfer de fain tout confondu.

Cil qui en la froidure sont tormenté griement,
Sont cil qui orfelins et venés ensement
Jugent et desheritent par lor faus jugement,
Qui perdent ame et cors por or et por argent.

Saint Pol a gardé devant senestre a part,
A tres ames i vit et entr'aus un viellart;
Chascun tint en sa main un crochet et un dart;
Icel chaitif devorent; chascuns tire a sa part;

E celui brait et crie et ulle comme los.
“Saint Michiel,” dist saint Pol, “qui est cil doloreus?”
“Ce fu,” dist saint Michiel, “un evesque orgueillous;
Tant com vesqui a monde si fu luxurious.”

Quant saint Pol ot oï qu'il ot vesques esté,
Evesques et clergié avoit moult a amé;
Du cuer en sospira des iex en a ploré.
Li ange le regarde si li a demandé:

“Por quoi pleures, saint Pol? Donc vient ceste tristors?
Des granz paines d'enfer as veü des gregnors.
Quant tu seras au mond sel di as pecheors,
Quel li lieus d'enfer sont et quelles les dolors.”

Seygneur, moult devez estre trestoz en grant pensé,
Qui le jor et la nuit faites iniquité.
Les eues meismes qui sont a Dieu sacré,
Par engin de diable sont vaincu et maté.

Qui voient en escript que la loy lor desfent,
Et qu'il doivent tenir et il n'en font noient,
Si les decoit diaubles par son enchantement.
Qui lor done l'avoir par engin les souprent.

Seygneur, ne covoitiés asembler grant avoir;
Moult tost est trespassés, ce poez vous savoir,
Mais toute vostre entente, et trestout vo savoir,
Metez en dame Dex, ce vous porra valoir.

Moult tost est trespassés vostre avoir terrient;
Quant venra a la mort vos n'en arez nient.
Mes en Dex vous fiez qui sire est de toz biens,
Qu'en la joie celestre ne vous faudra ja riens.

Icelle douce joie vous di ge sanz mantir,
A icelle grant joie qui durra sanz faillir,
Que riens qui soit el monde si ne la puet tolir,
Se bien au amone ne nos fait parvenir.

Or prïons Jhesucrist qui pas ne veut mentir
Que a nos bienfaitours doist avoir bon loisir.
De ses biens fais el monde en paradis venir,
Dame Dex en sa gloere nos face parvenir.

Saint Michiel va avant por un torment mostrer;
Saint Pol ala aprés, qui le cuide esgarder.
Saint Michiel dist: “Saint Pol, ci t'estuet arrester;
Tu ne porroies mie le torment esgarder.

Cou est le pui d'enfer que tu pues la oïr;
Ci testuet demorer ne pues avant venir.
Tu ne porroies mie la grant puor soffrir,
Qui del pui d'enfer ist; ja t'estouvroit morir.”

Saint Michiel a la chartre d'enfer desscelee;
La puor en issi grant et desmesuree.
Onques nus hons de char ne senti tel puee,
Com il ist de cel puis; c'est veritez provee.

Par touz les lieus d'enfer sention la puor;
Chascun estue pasmer d'engoise et de dolor
Fors saint Michiel l'arcange, qui tint le covertor,
Et l'apostre saint Pol qui en Dex a s'amor.

“Saint Michiel,” dist saint Pol, “por l'amor Dex merci;
Ci est le pui d'enfer; bien avant si me di.
Qui sont icil chaitis qui si ont deservi
Qui iluec seront mis donc la puor issi?”

Saint Michiel dist: “Saint Pol, entent a ma raison:
Cil qui i seront mis, n'aront ja raencon.
Ce sont cil qui ne croient la loi que nous tenon,
Le cors Dex Jhesuscrist, ne l'incarnacïon.

Ce sont li omicide, li escommenié,
Qui muerent desconfer, n'estre acommichié.
Pour ce sont en enfer en la puor lancié,
Et toz jorz iseront pené et travaillié.”

Saint Pol a regardé vers le ciel contremont.
Sept diables i vit, qui grant tempeste font,
Ou il tienent une ame qu'il aportent d'amont
Entr'els vont devisant ou la tormenteront.

Mil diaubles lor vienent devant a l'encontrer,
Quant il oïrent l'ame que il ont a porté.
Li maistres va devant s'a l'arme demandé,
Li autre vont devant dient pour l'esgarder.

O merveilleus tulmude, lo grant diaublie,
I sont tantost venuz si ont l'arme saisie;
Une chartre li baillent, et dient que lor die
Trestoz ices pechiés que a fait en sa vie.

En la chartre qu'ele a sont escrit si forfet.
Ele meïsme i list et dist quenqu'ele a fait.
Quant a tout a conté, cil li sont en agait,
Et puis si la boutent el feu sanz autre plet.

Oiez com la chetive ses pechiez conté a,
Ele meïsme lut et puis si les juga.
Chascuns ce qu'il desert, iluecques trouvara;
Moult ert mal enreüs qui ne remenbrera.

Certes qui ne fera ce que nous li dison,
Dedenz enfer avra moult crueus guerredon.
Devant toz les diables prendra confessïon,
Puis sera mis en paine et en dempnacïon.

Or prions dame Dex qui tot ot et tot voit,
Qui conuoist nos pechiez, et governer nous doit,
De pecher nos desfense, li siens plaisirs soit,
Que diauble ne sache en nos clamer nul droit.

Quant saint Michiel a tout a saint Pol demostré,
En un petitet d'eure, l'en a en ciel porté.
Paradis li moustra, le regne dame Dé,
Ou la grant joie est et la grant nobleté.

Seigneur, de paradis ne vous ai riens conté,
Car tant est grant la joie, ce sachiez par verité.
Par nul home del siecle ne puet est pansé,
Ne par bouche de clerc ne puet estre conté.

Saint Michiel se regarde devers destre partie
Et vit une bone arme que li ange ont saisie,
Et l'aportent amont, coronee et saignie,
Et les anges qui sont en la dez compaignie.

Or duz chanz vont encontre et o grant melodie;
Une chartre li baillent et lor commande lire,
Ou dame Dex ot fait trestouz ses biens escrire,
Toute la chartre lut ainz ui les a que lire.

Et quant sa bone vie ot tote racontee,
Li ange a saint michael ont l'ame commandee;
Il l'a en paradis asise et honoree,
Que jamais a nul jor n'en sera remuee.

Oiés com par est grant la joie au saveor;
Cil qui amone fait ja Dex a s'amor
Ara si grant clarté, et si grant resplendor;
Mil foiz sourmontera le soleil et le jor.

Or prïons dame Dex pour icelle pitié,
Que il ot de Marie  quant li chaï a pié,
Et qu'il pardona son orrible pechié
Qu'il nous pardoint les noz dont toz somes chargiez,
Et nos doinst parvenir ou li bons seront lié.