Uns rois jadis estait qe avait un amye,
La queie plus ama qe ne fist sa vie,
Ceo apparust bien quant per gelusye
La mort en prist par lye a seison establye,

E quue out close en un chaustel fort
Ou ele out assetz de solace e de comfort.
La vint un traïtour, et par un acord
Ove ly l'amena, si fist al roy grant tort.

Ly rois qe fust geluse de sa chier amye,
Sont qe par descort ust fet la folye;
De ly se vout venger, qe fist la gylerye,
E cele remener qe estoit de ly fuie.

Par power de son host ust hu sa volunté,
Saunz venir a bataille a chivale ou a pee;
Mes pur attreer le quer de cele alossé.
Par soi vout desrener son drait en ly clamé.

Tant fu de pruesce son noun renomé
Qe sa chevalerie de tyrant fut doté,
Dont ja ne ust en chaumpe al rois encontré.
Si le roy les armes en bataille ust porté ;

Mes cointement le fist ly vaillaunt chevaler,
Car il prist les armes un son bacheler,
Qe Adam ont a noum, si les fist router
E par un damoisele se fist de ceaux armer.

Si entra en la chaumbre cele damoisele
Qe de totes altres estoit la plus bele;
Yl entra si suef, saunz noise e favele,
Qe nul home le sout fors qe sout cele.

La damoisele l'arma de mult estraunge armure:
Pur aketoun li bailla blaunche chare e pure,
Pur cadice e cotoun samik mist en cochure,
Pour quissoez e mustilers ly dona la furchure,

Pour chauces de fere de nerfs mist la jointure,
Ses plates furent de os qe sisterent a mesure,
La gaumbeysoun de say la pel per desur:
De tot partz assist les veynes pur urlure,

Pur bacyn a la test li planta anapele,
Pur l'atour de bacin deeinz mist la cervele,
La ventaile del hauberk esteit la face bele,
Qe privément en chaumbre lascea la pucele.

Quant ly rei fust armé, de chambre s'en issist;
De combatre al tyrant fraunchement se perfist.
Le tyrant bien l'avisa, si le out en despist
E par grant engrees dever ly roy se mist.

Maint dure assout le tyrant dunt ly fist;
Et le duz chevaler un poy de temps suffrit,
L'autre fu egre et taunt le surquist
Qe homage e service du chevaler enquist.

“Avay! sir Belial, tu queres grant utrage,”
Dist le chevaler, “qe fust de fere curage;
Unqes ne fust oye qe serfs de seignurage
Par poer demandast servise e homage.”

“Ou est ta seignorye?” dist ly féal tyrant;.
“Unqes ne vi roi aler pain querant;
Mes i pert qe soitz de linage graunt;
Par ma curtoisie, si voir frei taunt:

Rendez vus ore a moy, e jeo vus seiseray
De teres e tenementz q'en ma baillie ay,
E mes en ceste vie ne vus greveray,
Par si qe vus facez ceo qe dist vus ay.”

“Uncore di Belial, uncore vus di fi;
De tere ne tenement rien ne vus pri:
Pur ma chier amye su jeo venu ci
Qe vus m'alevasles, dont jeo vus defi.”

“M'avez ore defié,” dist sire Belial,
“De ceo jour en avant vus garderay puer male;
Asseetz ore un jour ou pople comunal
Poës veer la bataille en monlaigne et en vale.”

Le jour fu assis par un venderti
Et leu fu pris en un mount auxi
Ou le chevaler de soen enemy
Dessevrer dust s'amie cum promis oit a ly.

Au roi fust amené un cheval sojorné,
De quatre maner de pail si estoit vené:
De cypresce fu le corps, de cedre le pee;
S'eschine fu de olive, de palme haut cryné,

E ly rois mounta tout a son apu de gré.
Pour monstre q'il out dreit en chose chalengé.
Sa sele fu trop dure, et mout l'ad anguisé;
Mes pour l'amour s'amye, la payne a ublyé.

Ly tyraunt environne le roi de son host
Li roi ben aperceut lour bobance e lour bost,
La baner de ces braz encontre eaux desclost,
E boute avant l'escu qe a haï tot cel host.

Son esku fu blaunk, estencellé de goules,
Au chef sa coronne de verges espinouses,
Blieue la bordure ouf quatre signes custuses,
En un leu la fountayne que les veines elkoses;

Un heaume out a la teste de chenns rubrichez,
Un hauberk endose des corgez maellez
Un espei enpoigne de un clok de fere forgez;
E lalaunce de pacience fort ben ferrez.

Ly tyrant le regard, si out grant dedeigne,
E le roi le suffrist travailler en vaine,
Ne n'attendist houre de lever la raayne
L'autre le surqueit de malencolye pleine;

Si done au roi du launce e perce ses escu;
Le coupe fu si fort dont ad le roi feru
Qe sinc lues de corps saunc ad espandu:
Lors quide l'autre avoir le roi vencu.

Fort fu cel estour quant si assemblerent
Qe la tere trembla e peeiss debrrerent.
La gent de tot partz le roi tant surquerent
Ke tot a la mort en chaumpe le lesserent.

Cy poet l'em dire ou estoit son host
Qe dust au roi entendre encontre l'autre host?
La vus respondrai brevement, a un mot:
Yl out si ordené qe nul luy fust decost,

Car soul volait avoir l'amur de s'amye,
Qe soul emprist pour ly tel mescheve sans aye;
Si altre li ust aidé, lors fust departye
L'amour entre plusours qe soûl ad deservye.

Par tant se mist soul li rois encontre touz,
Et pour ceo qe soul se mist encontre multz,
Le tyrant quide veincre le chevaler pruz;
Mes il par sa pruesce si les venquist touz.

Il lieva sa launce qe suffraunce est dist,
L'un main au tyraunt plainement tollist,
L'autre mayn par vaidie le mist en respit
Tant q'il ust parfait ceo qe il establist.

Par tant ne lessa mie ly tres malvais leer:
Tot droit par la cote prist le chevaler,
Trestot l'a desciré devant e derere;
Ja pour ceo ly rois ne chaunga sa cher.

Quant la cote estrange du roi degisé
Par la main au tyrant fu ci desciré,
Lors estoit ly rois desuz bien armé,
Eu ja amour demeyne qe ensi est devisé,

De joye e de vie tut droit quartilé.
De puissaunce e de saver e de draitur fretté,
En le chef un santour de haut dignité,
Une bende en belif de immortalité.

Quant ly tyrant le vist qe ceo fu ly rois,
Lors out le corage trop a maleois;
Il le out vu avant en son grant palaïs
Et coniscoit son power e les droit laïs.

Luy chaitif s'en fuist a grant confusioun,
E ly roi descendist en un bas dongoun.
La trouva s'amie en grant chaitivesoun,
Qe mercy li requist de sa mesprisoun.

“Sire,” dist ele, “mercy, chevaler allosé,
De cest lase cheitif prenge toi pité,
Yeo ai tant mesfait encountre vostre gree
Ne vus ose regarder de hounte enfronté;

Vus me faistez riche la ou povre estoi,
De robe me vestites qe valust qe sai,
La curtoisi fu vostre, la vilanie fu moy
Quant ouf le tyrant alai de vus ma vai,

Sus en vostre verger ou jadis manai.
Par un fause clef le tyraunt quist sa pray,
Entra en parole, e tant me donay
Qe a ly m'asenty par promesse de nobleye:

Ouf ly m'en aloi a mal houre le mien,
Qe si tost cum entroi la tere qe clayme soen,
En prison si me mist, si com vus veez bien:
Unqes pus ne avoi solace ne joye de nul rien.

Gentyl quer de roi, mercy vus requer;
De ma fole emprise me volez pardoner.”
Doucement respount ly curtoise chevaler:
“E jeo le vus pardonne fraunchement de qoer,

Vus me avez costé mut chier huy cest jour:
Turs fitz pour peer entra teel estour,
Puis qe vus ai conquis par saunc e suour,
Ne vus porés refuser en aieiez de moy soeour.

Si vus avez hount de auncien folye,
Ore vus afiez en ma gelousie,
Quant pur l'amour de vus abaundon ma vie,
Pur vus remener qe estaitz de moy fuie.

Regardez ma face com est demagie,
Regardez mon corps cum est pour vus plaïe;
Avisés mon escu cum est deverdilé,
E ne quidez ja qe soiez refusé.

Jadis vus donay fiance en privé,
Seulement ma amye fustes dount nomee;
Mes ore ma espouse serrez appellé;
De touz qe sevent e saveront de la sollempneté.”

Lors prist ly roi sa espouse de prisoun,
Si l'ameigne ouf ly en bon salvacioun.
“Demorés,” dist il, “cy une bref seisoun,
Tant com jeo rethorne pour mener vus a mesoun;

E qe soiez plus sure encontre li adverser,
Vers vus retenez en lu de baner
Ma chenns de chartres, ma mort amer,
E ceo vus sauvera du diable emcombrer;

A l'entré de la port mon destrcr alouez
A l'entré de la chaumbre mon escu pendez,
Enpres de vostre sit ma launce fichez;
Si n'averez garde de ma adversitez;

E si vus gardez bien ceo qe cy vus doun,
E me volez amer si cum voet resoun,
Jeo vus fra rayne e porterez corun,
En ma riche tere qe tu vus abaundoun;

E quant vostre mené ert tot assemblé
A vus revendroi en tens bien seisoné,
Si vus ameneroy a ma grant cité,
Ou vus troverez solace, tot biens a plenté.”

Jeo prie Dieus nostre rois, chevaler alosee
Qe conquist en bataille tot humayne ligné,
Nos garde nuit e jour du tyraunt maufee
E nos meigne en joye entre sa mesné.

Amen