Entre itantes merveilles cum Deus deigna ovrer
Pur sun dru saint Thomas, ki tant fait a loer,
En Pieregort avint un estrange, ultre mer.
Ore i dunez entente, si la m'orrez cunter.

En Pieregort maneit uns clers, uns saives hun;
Phisicïens esteit, Pieres aveit a nun.
Mult fu de bone vie; bien dire le poun,
Quant Deus ovra en lui cum nus apres dirrun.

Cist Pieres enperneit suvent la gent en cure;
Si l'en avint suvent mainte bele aventure,
Itant qu'a li meïme corrumpi la nature,
Si chaï en langur grevuse a desmesure.

Il sunt quatre manieres del mal d'idropisie:
Des dous puet l'um guarir, des dous altres ne mie.
L'une d'iceles dous dunt nuls n'atent aïe,
Encurt par aventure cist Pieres, nostre mie.

Il, ki ja soit as altres tant faire e tant valeir,
Ne puet a sei meïme de rien mestier aveir.
Un denier ne li valt sun sen ne sun saveir,
Einz languist, e despent pur sun mal sun aveir.

Si cumpaignun, kil veient si supris, si destruit,
Chescuns, l'un apres l'altre, le guerpist si s'en fuit.
Il, chaitifs ki remaint, nel tient pas a déduit.
Ne set quel pis li fait, u li jurs u la nuit.

Un en i ot purquant ki plus ot de li cure.
Cil li prie suvent e comande e conjure
Qu'il s'acort mult a Deu, qu'il prenge sa dreiture.
Quanque cil li conseille, cil faire ne demure.

Puis qu'il oï purquant de saint Thomas nuvele,
Cum il ot espandu pur Deu sanc e cervele,
Cum Deus ot pur li faite mainte vertu mult bele,
Mult ententivement de guarisun l'apele.

La u il jut en transe cum huem ki se mureit,
Vit il la mere Deu ki veer le veneit.
Mult ot dulce la chiere, mais alkes murne esteit;
Pitusement l'esguarde, mais rien ne li diseit.

Mult fu cil confortez de la dame veüe,
Mais mult se desconforte qu'ele s'ert si teüe.
Bien quide que pechié u grant descovenue
Ait fait, pur quei la dame seit vers li irascue.

Cum li chaitifs giseit ci entur purpensant,
La gloriuse dame s'en est eissue a tant.
Ne demura puis guaires vient saint Thomas entrant,
E Chosme e Alissandre, dui mire mult vaillant.

Cum il unt le malade esguardé e veü,
Saint Thomas lur comande qu'il seit tost estendu
Sur une mult grant huche k'ilec estut, tut nu.
Si cum il comanda, demaintenant fait fu.

Puis comande le ventre del malade taillier
E traire fors le feie e laver e baignier.
Si cum il comanda, funt cil senz rien targier;
Mult levent bien le feie en un bacin d'or mier.

Li bacins de fin or fu de mult riche ovraigne,
Que li saint aporterent, u li feies se baigne.
Li malades kil veit n'a talent qu'il se plaigne;
Tant coveite e desire que li bacins remaigne.

Puis qu'il eurent la feie lavet en tel maniere,
Saint Thomas lur comande qu'il seit remis ariere
E li ventres cusuz, il mis en sa litiere.
E li disciple funt cum lur dit l'enseigniere.

Ades senti les pointes li clers de la custure,
Cum li saint le cusurent apres la tailleüre;
Mais del suffrir l'anguisse tel fu, e nient plus dure,
Cum la char ki tetille apres l'entumeüre.

A tant revint li clers d'icele avisiun;
Mais il ne sot pur veir s'il ot dormi u nun:
Il taste e sent les plaies de cele incisiun
E le sanc freis el lit encoste e envirun.

Il resent sei meïme tut sein e tut legier,
Si apele e esveille cels kil durent veillier,
Ki n'i furent pur el fors pur la mort guaitier;
E tute lur comence s'aventure a traitier.

La novele en fu tost par tute la contree,
Mais l'evesque ne pout creire la renumee,
Desque celui li out s'aventure mustree.
E il la nus conta, cum cil li ot cuntee.