Pour recorder un dit sui ci endroit venus.
Dieu gart touz ceulz et celles dont seray entendus!
D'un roy vous weil parler par qui fu maintenus
Le païs d'Engleterre. Or est s'ame lassus,

En la joie des cieus, ou tous pourrons aler,
Se faison com le roy dont je vous weil parler.
L'escripture tesmoingne que qui veult hault monter,
Il ne doit pas grans fais desus son col porter;

Et c'est escript c'un riche qui ne veult dire “Tien,”
N'enterroit en la gloire ou Dieu maint et li sien,
Nient plus que un chameul ne passeroit pour rien
Par le cul d'une aguille; mes or entendez bien:

Pas ne devons entendre que roys, dus, ne marchis,
Ou autre gent qui sont de richesce garnis,
Ne puissent aussi bien entrer en paradis
Comme les povres gens qui sont touz dessaissis,

Pour tant, sans plus, qu'il veulent ordener par raison
Des biens dont il se voient en la possession.
Par Saint Loys de France, prouver le vous poon,
Et par le roy englois de qui parler voulon.

Bien est voir que les riches sont temptés plus forment
De la char et du monde que ceus qui n'ont nient;
Mes quant un chanpion se combat bien souvent
Et tourjours a victoire, plus grant louier atant.

Se les riches donnent achoison de pechier,
Et les gens qui sont riches s'en sevent bien gaitier,
Tant doivent il avoir de Dieu plus grant louier.
Les povres despit sont du ciel heritier.

Le philosophie dist, c'est escript en maint lieus,
Que la chose que l'onme et la famme ainme miex
De son cuer fermement, c'est droitement ces Diex.
Or voions s'il est gueres de celles ou de cieus

Qui metent leur cuers plus en amasser avoir
Qu'a servir Jhesucrist pour paradis avoir.
Oïl: dont c'est donmage; mes bien fist son devoir
Le roy de qui la vie vous weil ramentevoir.

Il fu roy d'Engleterre et duc de Normendie,
Et d'assez d'autres lieus avoit la seigneurie;
Mes il metoit son cuer et toute s'estudie
A servir Jhesucrist et la Vierge Marie.

En pais maintint sa terre, partout estoit amés.
Pas n'estoient les povres en sa court deboutés.
Une pucelle prist le roy dont vous orrés,
Qui de bon cuer l'ama, entendre le pourrés.

Elle ot non Gracienne, si comme il m'est avis;
Qu'elle estoit gracieusse et en fais et en dis.
Son seingneur si servoit, le Roy de paradis.
Aussi fessoit la dame; tout son cuer i ot mis.

Le roy et la roÿne sainte vie menoient,
Les povres membres Dieu parfaitement amoient.
Lonctemps furent ensemble; mes tel usage avoient
Que trestoutes les nuis a matines aloient.

Paissiblement vesquirent, mes que tant i avoit
Que la douce roÿne nul enfant ne portoit;
Li commun d'Engleterre forment en murmuroit,
Et dissoient ainsi com les departiroit.

Quant le roy l'oÿ dire, s'en fu forment dolent;
Et jura devant tous qu'il n'en feroit noient
Et que ja de la dame, qu'il amoit loialment,
Ne se departiroit jusques a son finement.

Adont par Engleterre commenca li descors,
Pour ce que la roÿne n'ot enfant de son corps;
Mes, par le plessir Dieu, qui est misericors,
Devint la dame ensainte. On fist grant joie lors;

Mes sachiez celle joie n'ot gueres de duree,
Que la gent d'Engleterre fu puis moult tourmentee.
Vous orrez par quel cause, s'il vous plest et agree,
Nule plus grant merveille ne fu pieca comptee.

Douce gent, entendez pour l'amour Dieu merci.
Le bon roy d'Engleterre, Guillaume dont je di,
A matines aloit, tant qu'il avint ainsi
Que la gentil roÿne forment apesanti.

Le roy percut moult bien qu'estoit apesantie;
Quant matines sonnerent, il li dist “Douce amie,
Je m'en vois a l'eglisse; mes pour Dieu je vous prie
Que vous n'i veniés pas quar ce seroit folie.

Quar sachiez de certain, se vostre fruit perdoie,
Et Dieus ne me gardoit, hors de mon sens ystroie.”
La dame respondi: “Chier sire, je l'ostroie,
Car vostre voulenté si doit estre la moie.”

Adonques li bons roys a matines ala,
Et la dame courtoise en son lit demoura;
Mes ne se dormoit pas, tout adés Dieu proia
Tant que son chier seigneur arriere s'en tourna.

Au revenir li fist la roine moult grant chiere.
L'autre nuit voult ouvrer le roy en tel maniere;
Mes avant matines, parmi une verriere,
Entra dedens la chambre merveilleusse lumiere.

Avec celle clarté descendi une vois,
Qui dist au roy Guillaume: “Moult es lié quant tu vois
Que ta fame est ensainte; mes ce ne vault un pois;
Que soiez touz certains, ains que passe le mois,

Perdras cors et ame, la famme et les enfans,
Se n'obeïs a Dieu, le pere tout puissant.
Il te mande par moy, et je le te commans,
Que voisses en essil jusqu'a vint et quatre ans;

Si ne te fai connoistre pour meschief ne pour paine
A nulle creature ne franche ne villainne.
Bon fait laissier l'onneur du monde, qui est vainne,
Pour conquester la joie de ciex, qui tant est saine.

Suesfre tout en bon gré, el non de Jhesucrist.”
Lors s'en parti la vois tantost qu'elle ot ce dit;
Et le roy se vesti e chaussa sans respit,
Son mestre conffeseur en l'eure mander fist.

En alant a matines, li conta et gehi
Le parler de la vois que vous avez oÿ,
Et si conme en la chambre la clarté s'embati.
Le prestre, qui fu sage, tantost li respondi:

“Mon seingneur, je me dout, par la Vierge Marie,
Que celle vois ne veingne par art de diablie;
Mes pour ce ne larrés vo terre desgarnie;
Car en l'onneur de Dieu vous conseille et deprie,

Se riens avez tolu a homme ni a famme,
Ne vous ne vostre pere (dont Dieus asoille l'ame!),
Que vous le fassiez rendre.” Cil qui fu sans disfame,
Li dist: “Je le weil bien, foy que doy Nostre Dame!”

Il fist par Engleterre crier tout d'un acort
Que ceus a qui son pere ne lui orent fait tort,
Venissent vers la court; et tantost sans resort
On le restabliroit et au foible et au fort.

Lors vint a court du pueple et assez et largement;
A ceulz qui moustroient leur cause justement;
Rendoit on par mesure le leur bien lealment.
Lors pour le roy Guillaume prioient toute gent.

Le roy en tel tempoire donna moult de biaus dons
Aus povres abaïes et aus religions;
Mes le dous Jhesucrist qui essaie les bons
Li renvoia la vois, si comme nous lissons,

Droitement a celle heure qu'il vint a l'autre fois;
Mes la clarté se mist dedens la chambre ancois.
Hautement a parlé, et dist: “Guillaume roys,
Voir, il te mescherra briément, ce ne mécrois.

Dieu veult qu'en essil voisses; fous es, quant tu n'i vas.
Je m'en revois arriere, fai ce que tu voudras.”
Adont le roy englois se leva ensespas.
A son comfessour vint c'om apelloit Thommas,

Et li dist en quel guisse la vois fu revenue.
“Trop forment me menace, se je ne me remue.”
Quant son comfessour ot la parole entendue,
Il li a dist: “Chier sire, c'est bien chose seüe

Que l'escripture dit c'om doit pour Dieu laissier
Muebles et heritages et enfans et mouillier
Pour comquester la joie que nulz ne puet prissier;
Mes, franc roy debonnaire, un seul don vous requier:

Pour ce se je ne sai se c'est fantosme ou non,
Qu'ains que vous departez de vostre region,
Atendez que la vois revaingne: c'est raison.
Se la tierce vois vient, ce me semblera bon

Qu'alissiez en essil, puis que Diex le vous mande:
Chascun de nous doit faire tout ce qu'il nous commande.”
Le roy engloys, qui ot en Dieu amour tres grande,
Aprés matines fist a Dieu une demande:

Que, c'il li vient en gré qu'il en praingne la voie
Pour aler en essil, que la vois li renvoie;
Et tantost il ira voulentiers et de joie.
Lors s'en vint en la chambre, la dame trouva coie;

Endormie c'estoit au point de l'ajournee.
Le roy fu toute jour et moult tres grant pensee;
Moult donna de biaus dons, ainz que fust la vespree.
Au soir, s'ala couchier ovecques s'espoussee;

Mes onques n'i penserent a nul charnel delis.
Un petit aprés ce qu'il furent endormis,
Revint le mesagier au roy de paradis,
Qui apella le roy en dissant: “Fous naïs,

Va t'en hors d'Engleterre en essil, il le faut;
Et ne nommés ton non ne en bas ne en haut,
Jusqu'a vint et quatre ans. Fain et soif, froit et chaut
Avras et grans meschief; mais Dieus, qui sur tous vaut,

Le te rendra moult bien.” Lors la vois s'en parti;
Et le roy d'Angleterre requist a Dieu merci,
De son lit issi hors, en l'eure se vesti
De la plus simple robe qu'en la chambre trouva.

D'or ne d'argent n'ot cure Guillaume le bon roys;
Il ne saint que s'espee, mes ains bessa la crois.
Bien cuida que la dame dormist a celle fois,
Bas dist en soupirant: “Douce suer, je m'en vois;

Douce ami loiale, jamés ne vous verré
Ne le fruit que j'avoie dedens vous engendré.”
La roÿne l'ouï, moult ot le cuer serré,
Semblant fet que s'esveille, si li a demandé

Quel part vouloit aler; et le roy li respont:
“Dame, a matines vois; car par temps sonneront.”
“Hé! roy,” dist la roïne, “vos amours fausses sont;
Mes les moies sont vraies, jamés ne fauseront.”

Adonques la roïne aus piez du roy chaï
Et li a dit: “Chier sire, pour Dieu qui ne menti,
J'ai bien la vois oïe qui par trois fois vint ci.
Vous me voulez laissier; mes pas n'ira ainsi,

Car je ne vous lairai, tant com je soie en vie.
Vous alez en essil; mes sans moi n'irés mie.”
Quant le roy l'entandi, si li dist: “Douce ami,
Pour Dieu, parlés plus bas, que ne soiez oïe;

Car voir se les gens sevent que je m'en doie aler,
Pour rien ne me pourroie de leur mains eschaper.”
La dame dist: “Franc roi, trop avez fol penser.
Ne pourroie sans vous en vie demourer.

Nous deus avons ensemble moult eües d'amours:
Pour ce doi ge o vous endurer les doulours.”
Le roy englois, qui plains estoit de bonnes meurs,
Baissa lors la roïne en lermes et en pleurs;

Puis li dist: “Douce suer, se je vous enmenoie,
Le fruit de vostre corps et vous meismes perdroie.”
Elle li respondi: “Et se je demouroie,
Je suis toute certaine que de duel m'ocirroie.”

Lors li dist le roy: “Dame, soit a vostre plessir;
Mes l'ui de nostre chambre n'osserions ouvrir.
Parmi ceste fenestre nous convandra issir,
Afin c'om ne nous puisse avisser ne choissir.”

Le roy par la fenestre premier se devala,
Puis recut la roïne que de bon cuer ama;
Par mi un lonc jardin par la main l'amena,
Tant c'unne fausse porte qu'il savoit bien trouva.

Par la issirent hors, a Dieu se commanderent.
En une grant forest, ainz qu'il fust jour, entrerent;
Car d'encontre de gens moult forment se doutoient.
Mes quant les chambellens au matin se leverent

Et la chambre virent, qui fu bien close,
Li un a dist a l'autre: “Monseigneur se reposse.”
Quant le soulail fu haut, chascun dist et proposse
Que le roy est malades; mes c'estoit autre chose.

L'uis cuidierent ouvrir; mes clos estoit forment.
A force l'ont ouvert sans nul delaiement.
Quant ni truevent nului, si font grant merrement.
Lors quistrent tout partout; mes ne valut noient.

Quant on ne pot trouver le roy ne la roïne,
Les varles de mestier et garcons de cuissine
Rompirent les grans coffres plains de monnoie fine;
Parmi l'ostel le roy et des biens descipline.

Un esquier i vint qui moult ot le cuer gent,
Le cor le roy trouva, puis le guarda grantment;
Bon louier en ot puis, vous orrez bien comment.
Mes du roy weil parler qui cheminoit forment,

La roïne lés lui, que il amoit forment.
Si avant s'enbatirent dedens le bois plenier
Qu'il ne trouvoient mes ne voie ne santier;
Moult sousfrirent de paine, bien l'orrés prononcier.

On les queroit partout fors que la ou estoient.
Des pometes sauvages, qu'an la forest trouvoient,
Et des nois et des meures qu'en la forest trouvoient;
De trestous leur meschiés Jhesucrist aouroient.

Vestus es crues des arbres les couvenoit gessir.
Le bon roy d'Engleterre prist forment a nercir
Et a esmegrier; mes Dieus, par son plesir,
Vout adés la roïne en sa biauté tenir.

Un mois furent ainsi en la forest ramee.
La robe le roy fu moult forment desciree.
De la forest issirent par une matinee,
Une roche avisserent qui estoit grant et lee.

Tout ainsi comme il durent de la roche aprochier,
La dame prist griément denfant a traveillier;
Doucement commanca Jhesucrist a huchier
Et les sains et les saintes qu'il li veullent aidier.

Un anel qu'elle avoit osta d'entour son doy,
En soupirant forment en apella le roy,
Plus li a dit: “Gardés cest anel de par moi.”
Et issi respondi: “Voulentiers, par ma foi!”

Le roi recut l'anel par la main de s'amie;
Il le garda lonc temps ains qu'en fust resaissie,
Car mauvesse gent firent d'eus deus la departie.
Pour l'amour de Dieu orent grant planté de hachie.

Le roy dist a la dame: “Voir, trop sui courouciez
Que ne puis trouver fame dont vo corps soit aidiez.”
Elle dist: “Mon seingneur, or ne vous esmaiés
Alons a celle roche sans estre delaiez.”

Le roy fist tant c'u crues de la roche se mirent.
Les griés maus d'enfanter lors a la dame pristrent.
Dieu et sa douce Mere si grant grace li firent
Que deus biaus enfans malles de la dame naquirent.

Le bon roy d'Engleterre, qui ot la dame chiere,
Servi celle journee d'ofice de ventriere;
Ce qu'elle commandoit fessoit a bonne chiere,
Car a son grant besoing n'ot autre chamberiere.

L'un des pans de sa cote le roi tantost coupa,
Le premier des enfans dedens envelopa,
Par decoste la mere doucement le coucha;
Puis tailla l'autre pan, car autre drapiau n'a.

Le secont fils i mist, doucement l'aplanie.
La roÿne, qui ot moult sousfert de hachie,
Ou geron son seingneur s'est un pou endormie.
Quant elle s'esveilla, a haute vois s'escrie:

“Hé, tres dous Roi de gloire! je m'esrage de fain;
Mourir me couvandra, se briement n'ai du pain.”
Le roi requist de cuer le Pere souverain.
Lors la dame li dist: “Sire, soiés certain

Que l'un de mes enfans mengier me covendra,
Se je n'ai char ou pain.” Lors le roy souspira;
Il a traite s'espee, sa chausce desferma
Et dist que de sa cuisse a la dame donra.

Le bon roy d'Angleterre, qui moult estoit preudon,
Vout couper de sa cuisse tout le mestre breon
Pour donner a la dame, qu'il amoit de cuer bon;
Mes la dame li dist: “Pour Dieu, chier sire, non.”

Par le poing le saisse, puis dist: “J'estrai du sens,
Se je vous voi couper. Ja, se Dieu plest, mes dens
N'usseront vostre char.” Le roi, qui fu dolens,
Respondi: “Douce suer, ne puis trouver pourpens

Par quel point vostre fain puist estre rapaissie.
Trop miex vaut que mengiez de ma char grant partie
Que cest petit enfant: n'i a mort deservie.”
A ce mot la roïne moult tendrement lermie,

De la pitié qu'elle ot fu sa fain tresalee.
Adonques dist au roy: “S'il vous plest et agree,
Alés querre du pain. Toute sui trespassee;
Voir, j'atendrai moult bien la vostre retornee.”

Adonques li bons rois issi hors du rochier
Pour aler du pain querre a sa franche mouillier;
Mes le jour li avint si mortel encombrier
Qu'ains fu vint et quatre ans qu'il la veïst mengier,

Ainsi com vous orrés, s'il est qui le vous die.
Nulle plus grant pitié ne fu pieca ouye.
Le roy chemina tant qu'il vit une navie,
Ou ot de marcheans une grant compaingnie.

Quant le roy vint pres d'eus, moult doucement leur prie:
“Seingneurs, pour l'amour du tres dous Jhesucrist,
Donnés moi de vos pain, s'il vous plest, un petit.”
Lors un mauvés glouton s'escria par despit:

“Biau seingneurs, regardez, pour Dieu, com fait truant:
Trop est fort et delivre, et va son pain querant!
Trop envis li donroie, je li toudroie avant.”
Un autre respondi qui estoit plus sachant:

“Sire, que savez vous s'il set point de mestier?
Espoir qui ne fist onques fors que lui pourchacier;
Et c'est des povres gens et avant et arrier,
Qui ne puent trouver leur pain a gaaingnier.

Ceus sont fous qui mesdient de la menue gent.”
Le bon roy d'Engleterre parla moult doucement:
“Sire, foy que doi Dieu, je n'ai pain ne argent.
Pour Dieu vous en requier, s'en avés aissement.

Voir, onques tel mestier n'en oy jour de ma vie.”
Lors un mauvés glouton a haute vois c'escrie:
“Certes, n'as pas ta lengue pour ton escot laissie.
Les bribes qu'as mengiés ne comteroie mie.”

Le roy, qui ot grant duel, doucement respondi:
“Seingneurs, puis qu'il vous plest, bien weil qu'il soit ainsi;
Mes pour l'amor de Dieu aiez de nous merci,
Ou ma fame morra, lëaument le vous di;

Car de deus enfans c'est en l'eure delivree
En un crués d'une roche, la gist toute afanmee.”
L'un des marcheans dist: “Voir, belle la trouvee;
Par ce point cuide avoir l'aumosne recouvree.”

Le mestre de la nef a dit: “Or entendon.
Par foy, savoir voudrai se il dit voir ou non.
Alons ovecques lui; se menteur le trouvon,
Je los qu'il soit batus a retour Marion.”

Assez des plus hardis, qui grans et fors estoient,
Trestous ont pris bastons; et bien s'aatissoient,
Se le truant mentoit, que trestant le batroient
Que jusques a un an les costes li deudroient.

Le bon roy d'Engleterre mena les marcheans
Droitement a la roche ou ot laissié gesans
La dame debonnaire et ces petis enfans;
Il leur a dit: “Seingneur, je ne sui pas mentans;

Vés ici ma famme et mes enfans petis.”
Quant les marcheans la virent, touz furent esbahis;
Pour la biauté la dame seingna chascun son vis.
L'un d'eus, qui estoit plains des ars aus anemis,

Dist au roy: “Faus truant, on vous devroit bien pendre,
Quant avec vous gist fame si douce et si tandre.
Voir nous l'enporteron en no nef, sans atendre.”
Quant le roi l'entendi, s'espee courut prendre;

Mes gloutons a force de ces poins li osterent:
Lors par grant mautalent a terre le geterent.
Les quatre entre leur bras la roïne enporterent,
Les autres de batons maint coup le roi fraperent;

Et puis si li crierent hautement, non pas bas:
“La dame enporteron, jamés ne la verras.
Les batars te lairons. Par les moustiers iras;
On te donra assés, tant com tu les avras.”

La dame s'escria: “Pour Dieu, soiez nous dous!
Je vous jure sur sains que c'est mon drois espous.”
Les gloutons distrent: “Fole, et pourquoi mentez vous?”
Lors se pasma de duel la dame devant tous.

En tant comme les quatre la roïne emportoient,
Les autres contre terre le roi englois tenoient;
Mes le mestre leur dist que grant pechié fessoient,
Quant ainsi sans raison le povre homme batoient.

Il prist une bourcete qui fu de rouge soie,
Cinq florins mist dedens, au roy dist: “Je te proie
Que plus ne te combates, la force n'est pas toie.
Ceste bourcete avras, lonctemps a esté moie.

S'on te fait desraison, voir Dieu t'en vengera.”
La bource o cinq florins tout droit au roy geta;
Mes a une branchete d'un arbre demoura.
Le roy la vit moult bien; mes il n'i adesa.

Adont les marcheans dedens leur nef entrerent;
Tout le plus tost qu'il porent, de terre s'eslongnierent;
Mes, maugré leur seingneur, la roïne enporterent,
Les petis enfans a leur pere laissierent.

Le roy vit que sa force ni valoit deus espis,
Vers la roche revint a ces enfans petis,
Devostement requist au roi de paradis
Qu'il li donnast conseil quel part seroit vertis.

Le roy, qui ot au cuer douleur pesant et sure,
Vit un batel tout vuit: lors dist et s'aseure
Que lui et ces enfans metra en aventure,
U batel enterra. Or en preingne Dieu cure!

Un des enfans a pris, ou batel le porta;
L'autre revenoit querre: devant lui regarda
Un leu grant et hydeus, qui saissi l'avoit ja.
Le roy courut aprés, ataindre le cuida.

Le roy aprés le leu courut lieue et demie;
Mes ce ne li valut la monté d'unne alie.
Il fu si travailliez et ot tant de hachie,
Je croi qu'il n'est nus hons qui le recordast mie.

Le bon roy d'Engleterre si fu forment lassés
De courre aprés le leu, tant qu'il chaï pasmés;
Moult longuement i jut. Pour Dieu, or entendés
Que l'enfancon devint, qui du leu fu portés.

Le leu qui l'enportoit fu de marcheans choisis,
Qui sus la mer erroient; chascun d'eus aatis
Pristrent fort a huer. Le leu fu esbahis,
Si qu'il laissa l'enfant el milieu du larris.

Les marcheans i coururent; quant sain virent l'enfant,
De bon cuer en louerent le dous Pere puissant.
L'un d'eus a dit aus autres: “Seingneurs, je vous demant
Que cest enfant soit mien; et je vous acreant

Que bien sera nourri, se Jhesucrist me gart.”
Chascun des autres dist: “Je vous en quit ma part.”
Lors le prist le preudomme, et jura Saint Liénart
Qu'il le fera riche homme, s'a tort de lui ne part.

L'un des enfans le roy ot un pere nouvel.
Or vous dirons de l'autre, qui estoit ou batel.
Si fort prist a crier qu'oï fu son apel
De plusseurs marcheans, qui furent un tropel.

De tourner celle part ne furent pas lasnier.
Lors un preudomme prist l'enfant a couvoitier;
Voisin estoit a l'autre qui ot prins le premier.
Chascun li otroia de bon cuer et d'entier.

Les deus marcheans qui orent les deus enfans trovez,
Tost et delivreement entrerent en leur nés;
Tout le plus tost qu'il porent, quant furent as hostiex,
Penserent qu'as enfans fust bautesme donnés.

Celui ot non Louvet, qui au leu fu tolus.
Marin ot non li autres, qui sour mer trouvé fu.
Douce gent, entendez, pour le dous roy Jhesu:
De leur pere diron qui ot grant duel eü.

Longuement jut pasmés; mes quant se releva,
Du leu ne de l'enfant nule riens veü n'a.
Bien cuide qu'il soit mort. Adonques s'apensa
Qu'il s'en iroit a l'autre, que u batel laissa.

Le roy vint celle part; mes ne le trouva mie.
Lors li doubla son duel, quant sa perte a choissie;
Forment prist a pleurer et dist: “Vierge Marie,
Or ai je tout perdu.” Lors vint celle partie

Ou la bource au marcheant fu pendant demouree,
Qui fu de rouge soie meimement ouvree.
Cinc florins ot dedens. Le roi a haut levee
Sa main, qu'il la vout prendre; mes il fu fols et bee,

Que li dous Jhesucrist fist une aigle descendre,
Qui au bec et aus ongles ala la bource prendre.
Il cuida ce fust char. Lors le roy sans atendre,
Fu si fort esbahis ne ce sot desquiex rendre.

Le bon roi d'Engleterre, qui fu plain de franchise,
Vit que l'aigle volent ot la bource prisse;
Il se mist a genous, puis a dist en tel guisse:
“Tres dous Dieus, gardé moy de male couvoitise.

J'ai aujourd'ui perdu ma fame et mes enfans.
Je fui bien fols et parfait mescheans
Quant j'amenai la dame; je sui d'entre deus bans
Cheus jus a la terre, tres dous Peres puissant.

Si voir com vous feïstes le preudomme tempter
Que l'en apelle Job, par l'anemi d'enfer,
Vueilliez moi pacience si parfaite donner
Que mauvés ne me puist faire desesperer.

Bien croi que le meschief que j'ai m'est avenu
Pour la cause de ce que j'ai trop atendu
A aler en essil, puis qu'amonnesté fu.
Dous roi de paradis, chier le m'avez vendu:

J'en ai perdu ma fame et mes enfans petis.
Dieus weille d'Engleterre maintenir le païs!
Le pueple est pour moi trop forment esbahis.
Pa foy, c'est grant merveille que je demeure vis,

Quant la dame ai perdue et toute sa portee.
J'ai poy eü de joie de ma lasse engendree.
N'a pas plus dolent homme jusques a la mer Betee,
Qu'est mon chetif de cors. Douce Vierge honnoree,

Veilliez moi conforter, grant amosne ferés.
Dieus m'avoit les enfans et la dame donnés:
Se tolu le mes a, il en soit aourés!”
Adoncques c'est le roi vers la terre enclinés;

Un petit s'endormi. Et Dieu, qui moult l'ama,
Li tramist une vois, qui bien li asferma
Qu'ancore ces enfans et sa fame ravra;
Mais ancois maint meschief endurer li faudra.

Lors s'esveilla le roi. La vois s'en est partie.
Un poy se conforta pour tant qu'il ot oïe,
Vers la mer regarda, et vit grant compaignie
De marcheans qui dignoient en une praierie;

Vers eulz vint, quar du pain voult pour Dieu demander.
Quant les marcheans le virent, haut pristrent a crier
A leurs garcons qu'alassent cel grant ribaut fraper.
Lors ala chascun d'eus un grant baston haper.

Quant le roy vit la gent de mal faire entrodite,
Les talons leur moustra et se mist en la fuite;
En la forest entra: par cel point fu il quites.
Pour paradis avoir, endura longue luite.

Tant erra par le bois qu'il vit un hermitage,
Ou un hermite avoit jadis fet son menage;
Mes trespassés estoit. Le lieu ert mout sauvage.
Au bon roy d'Engleterre vint adont en courage

Qu'il ne s'en partiroit jamés jour de sa vie,
S'aucune autre nouvelle n'avoit de Dieu ouïe.
Hui mes est bien raison que de la dame die,
Qui estoit en la mer, ou forment brait et crie

Pour ces petis enfans dont on l'ot dessevree
Et pour son bon seigneur qu'amoit plus que rien nee.
Noblement fu servie, tant que fu relevee:
Deux fames la gardoient; mes point ne li agree.

La nef ou elle estoit vint au port d'un chastel.
Le sire du chastel ot un usage tel:
Que, quant nés i venoient, il n'i avoiet jouel
Dont il ne poinst prendre a son chois le plus bel.

Les marcheans avoient entr'eus comtemps meü
Pour l'amour la roÿne, qui belle et douce fu;
Mes le seingneur vint la pour querre son treü.
Bien a des marcheans tout l'estrif entendu;

Hautement leur a dit: “Ne vous combatez pas;
La dame sera moie, pour qui muet li debas.
Tout l'autre avoir vous quit; car, par Saint Nicolas,
Je croi qu'el n'est pas nee de lingnage moult bas.”

Ainsi fu la roÿne aus marcheans ostee.
Le seingneur du chastel l'a tentost presantee
A une bonne dame qu'il avoit espoussee;
Mes ne demoura pas. je croi, plus d'une annee

Que sa fame mourut. Le seingneur fu dolent,
Qu'il avoient vescu ensemble longuement.
Le chevalier fu vieil et ancïent forment;
Mes il avoit esté moult preus en son jouvent,

Par vigeur ot sa terre en s'anfance conquisse.
Un poi aprés com ot sa fame en terre misse,
Il dist a la roïne qu'il veoit bien aprisse:
“Ma suer, vous savez bien en quel lieu vous ai prisse.

Voir, je ne sai dont estes ne de quel parenté;
Mes je vous voi tant plaine de sans et de bonté
Que je vous ferai dame de ma grant herité.
Espouser vous voudrai dedens un mois passé.”

Quant la douce roïne le parler entendi,
Du bois li mambra ou laissa son mari,
Le bon roy d'Engleterre, son tres loial ami,
Et ces petis enfans; tout bas dist: “Dieu merci!

Je ne sai que respondre; voir, miex mourir voudroie
Que la char de cest homme atouchast a la moie.”
Lors dist la roïne: “Sire, pas ne seroie
Digne a vous deschaucier; voulentiers vous diroie

Mon estat en secré et ma dolente vie:
Lors de moi espouser ne vous prendroit envie.
Je fui jadis nonnain d'unne bonne abaïe;
Mes je m'en issi hors par ma merencolie.

Plus erré comme fole lonctemps par le païs,
Ne veoie mon corps a grans ni a petis.”
Celui qui ot son cuer en la roïne mis,
Li respondi: “Ma suer, ce ne vaut deus espis.

Ne me chaut qu'aiez fait, mes que d'ore en avant
Me weilliez estre bonne. N'en alez plus parlent.”
Lors s'ala la roïne d'autre engin apensant,
Au chevalier a dit: “Sire, je vous creant,

Se je vous refusoie, se ceroit grant despit;
Mes ne vous ne d'autre homme ne puis avoir delit
Desiques a un an un prodons le me fist
Chargier en penitance el non de Jhesucrist,

Que trois ans me rendroie d'avec homme hanter.
Deux ans m'en sui tenue, or faut le tiers passer:
Adont me pourrés vous, s'il vous plest, espouser.”
Le sire dist: “M'amie, ne vous en faut doubter.

Je vous espouserai, pour ce ne lerai mie;
Mes ja n'avrai vers vous charnele compaingnie,
Jusqu'a tant que l'anee sera toute acomplie.”
La dame l'ostroia; mes el n'en fu pas lie.

Adont fist le chevalier tous ces hommes mander,
La roïne espousa, moult la voult honnorer;
Mes ains qu'il l'en lessast nul des seingneurs aler,
Il leur fist a trestout desus les sains jurer

Que s'il mouroit avant que la dame eschevie,
Qu'elle tenroit la terre quite toute sa vie;
Mes onques le seingneur ne jut avecques s'amie,
Que, ains que l'an fust passé, mourut par maladie.

La terre demoura a la roÿne sage;
Moult voulentiers li firent grans et petis hommage.
Du roy englois diron, qui fu en l'ermitage,
Tant que li Rois des rois li tramist son mesage;

Que tant avoit soufert et douleur et martire
Que je croi qu'il n'est clers qui le peüst escrire.
Une nuit, en dromant, li vint une vois dire
Que laissast l'ermitage, par le souverain sire.

Le bon roi d'Engleterre prist Dieu a reclamer,
De la forest issi et s'en vint sur la mer,
Bonne gent vit au port, qui vouloient passer.
Le roi vint droit a eulz, moult les fist esfreer;

Quar descharnés estoit et de fain toulz velus,
Mieus sembloit mort que vif. Quant d'eus aprochés fu,
Doucement dist: “Seingneur, el non du dous Jhesus,
Metez moi en vos nef.” L'un d'eus a respondu:

“Biaus amis, dont viens tu? Moult as sousfert de paine;
Bien pert que as hanté entre gent trop vilaine.
Je te doins ceste cote, vest la en bonne estraine.”
Le roi l'en mercia, qui avoit foible alaine.

Quant la cote ot vestue, en la nef se bouta;
Et le dous Jhesucrist tant les vessiaus mena
Qu'a un des pors d'Espaingne sain et sauf ariva.
Le roi tous esbahis, sur la mer demoura.

Ja ne seüst venir en si divers pais,
Se nommer se vousist, qu'il ne trouvast amis;
Mes il avoit son cuer parfaitement assis
Au plessir de Dieu faire, pour avoir paradis.

Il ne sot ou il fu ne en quelle contree,
La roïne sa fame a forment regretee
Et ces petis enfans, mainte lerme a plouree.
Bien ot sa contenance un bourgois regardee;

Au roi vin, si le mist doucement a raison
En dissant: “Biaus amis, comment avez vous non?”
Adont souvint au roy de la desfancion
Que la vois li ot fete; si baissa le menton,

Il pensa un petit, son non a retrenchié,
Il dit: “J'ai a non Gui.” Mes beaume a beissié.
Le bourgois, qui estoit ou pais moult prisié,
Li dit: “Guis, biaus amis, j'ai de toi grant pitié,

Pour ce que t'ai veü si tendrement pleurer.
Se meller te savoies d'un palefroi garder,
Avec moi te pourroies de tes maus respasser.”
Le roy respondi: “Sire, je m'en puis bien venter,

Que d'atourner chevaus bien la guisse savon.”
Le riche homme mena le roy en sa maison.
Onques mes marcheant n'ot si riche garcon.
Des deus enfans le roy un poi vous parleron,

Conment et en quel guise les retrouva leur pere,
Et commant a grant tort guerroierent leur mere.
Or commance du dit la piteuse matere;
Mes a tous et a toutes pri, pour le cors saint Pere,

Que pour nous donner soient les bources desfermees:
Avoir doit bon argent qui a bonnes denrees;
Des meilleurs de l'ostel vous avon aportees.
Le bon roi d'Engleterre servi plusseurs journees

Le bourgois si apoint que de bon cuer l'ama
Et moult de ces denrees entre mains li laissa;
Mes souvent pour sa famme et pour ces filz pleura.
Chascun des deus enfans crut moult et amenda.

Les marcheans qui chiez eulz les enfans nourissoient,
Furent prochains voisins; l'un les l'autre manoient.
Les deus petis jumiaus si forment s'entr'amoient,
Quar il estoient freres; mes pas ne le savoient.

A paine povoit on departir les enfans;
Ainsi furent nourris tant qu'il orent dix ans;
Dous et courtois estoient, sages et bien parlens.
Adonques s'apensa l'un des marcheans

Que l'enfant qu'il gardoit aprendroit a mestier;
Par un matin le fist de son lit descouchier,
Puis li a dit: “Il faut que soies peletier.”
L'anfant li respondi: “Ja merler ne m'en quier;

Par foi, ja ne coudrai mantiau ne pelicon,
S'avecques moi n'aprant ausi mon compaignon.”
Quant le marcheant oÿ qu'il desdist sa raison,
Errant prist une verge, s'en bati l'enfancon;

Par despit l'apella: “Mauvés garcon trouvé,
Coment ose tu dire contre ma voulenté?
Je te pris sur la mer, estroit envelopé
U pan d'une viez cote, que j'ai long temps gardé.”

Errant vint a sa huche celui qui s'aïra,
Le pan en a trait hors, a l'onfant le geta,
Et jure que jamais nul bien ne li fera.
Lors prist l'enfant la piece, en son sain la bouta;

Puis issi de l'ostel, moult tendrement pleurant.
Ne cuidoit avoir pere fors que le marcheant;
Mes filz estoit de roi. Fort s'ala demantant,
En son cuer aferma qu'il chemineroit tant

Qu'il savra dont il est. Hors de la ville issi.
Son frere, qui estoit en l'autre hostel nourri,
Vouloit on cel jor metre a mestier autresi;
Mes il le refusa, si que on l'en bati,

Et puis fu apellé mauvés garcon volage.
Le marcheant li geta l'autre pan a visage,
Et li dist par despit: “Tien, vés la biau gage,
Ou gissoies quant fus rescous au leu sauvage.”

Lors quant le filz le roy le marchant entendi,
Au marcheant a dit: “Sire, pour Dieu merci!
Voir bien me devez batre, pas ne vous en desdi.
Quant alevé m'avés et de mort garenti,

Ne sera jamés heure que ne vous doie amer.”
Quant le marcheant l'oï si sagement parler,
Forment se repenti qu'il l'avoit fet pleurer;
Doucement li a dit: “Mon enfant, lai ester;

Pour toi chastier ai ceste bourde trouvee.
Voir, tu es mon droit filz, plus t'ainme que rien nee.”
L'anfant li dist: “Dous sire: par la Vierge honnoree,
Ne pourroie plus faire ci endroit demouree.

Je vous ai trop cousté: Dieu me doint vivre tant
Que le vous puisse rendre.” Lors le preudon pleurant
Li fist donner dix livres et un cheval courant;
Et, pour lui miex conduire, li bailla un serjant.

L'enfant n'oublia pas le pan ou couchié fu,
Quant naqui de sa mere; par cela fu comneü.
D'un arc et de sajestes c'est moult bien porveü;
Puis monta a cheval: adont c'est esmeü.

Par le vouloir de Dieu tant fist et esploita
Que il ataint son frere, compaingnon l'apella;
Puis li a demandé pourquoi ainsi s'en va.
L'autre enfant respondi: “Compains, vous l'orrés ja.

Ne vos mestier aprendre, si que on me bati.”
Li autres dist: “Compains, avenu m'est ainsi.”
Cil qui fu a cheval a terre descendi,
Et a dit a son frere: “Lëaument vous afi

Que je ne vous faudrai jamais pour nulle rien.”
Ainsi s'acompaingnierent; mes il se tindrent bien
De parler des deus pans, chascun cela le sien.
Dedens un bois entrerent, ou ot maint biau merrien.

Un poi aprés midi, qu'an esté doit chaut faire,
Virent un joune cerf. L'un des filz prist a trere
Tant droit, si comme il plot au dous Roy debonnaire,
Que le cerf cheï mort, sans crier et sans braire.

L'enfant ot moult grant joie quant le cer vit tué,
Bien le cuide avoir fet. En l'eure l'ont levé
Sus le col du cheval, qui estoit ensellé;
Mes un des forestiers a tout ce regardé.

Baut leur dist qu'an prison passer les couvenoit,
Aussi com trois brebis devant li les menoit.
Le seingneur de la terre par la forest chascoit;
Quant il vit les enfans, il en quist que c'estoit.

Le fortier dist: “Sire, bersant vont par le bois;
Ceste beste ont tuee.” Le seingneur fu courtois,
Il dist: “Je leur pardoins, pour Dieu, a ceste fois;
Mes je weil qu'il demeurent en mon hostel un mois.”

L'un des enfans li dist, qui estoit le plus sage:
“Sire, de vous servir ai moult tres bon courage.”
Le conte les mena en son mestre menage,
Bien pensa qu'il estoient estrait de bon lignage.

Moult avint aus enfans cel jour bonne aventure.
Pas n'avoient esté nourris a leur droiture,
Les chiens et les oissiaus amoient par nature,
En poi de temps retindrent foison sans et mesure.

Toute gens haus et bas les avoient moult chiers.
Quant il orent vingt ans fors furent et legiers;
En fait d'armes estoient tout adés les premiers.
Tant les ama le conte qu'il les fist chevaliers.

Le conte, qui si fort les deus enfans amoit,
Leur mere la roïne moult forment guerroiet
Pour tant qu'a mariage prendre ne le vouloit;
Mes tous les chevaliers que li sires avoit,

Pas de si grant aïr la dame ne grevoient
Comme faissoient ceuls qui ces enfans estoient.
Plussieurs despit li firent, et bien s'aatissoient,
Se tenir la povoient, que voulentiers l'ardroient.

En tant comme la guerre dura dont je vous di,
Le noble roi Guillaume le marcheant servi.
Quant le vouloit huchier, ne l'apeloit fors Gui.
Il l'apella un jour et dist: “Gui, mon ami,

Vous estez loiaus hons, bien vous ai essaié.
J'alassa en Engleterre, se je fusse hetié;
Il li siet une foire ou j'ai moult gaagnié.
Se pour moi i alez, bien en serés paié.”

Quant le bon roy Guillaume son parler escouta,
Forment prist a penser; quar forment se douta
Que conneü ne soit, s'en son royaume va;
Mes toutevois dist il que voulentiers ira.

Errant fist une nef de derrees chargier.
Diex leur vout si bon vent dedens l'iaue baillier
Qu'ariverent a Douvre droit a un esclarier.
Le roy requist de cuer le Pere droiturier

Qu'il ne soit conneü; en la foire se mist,
Es loges qu'il loua grant avoir porter fist.
Un cor, qui ja fu sien, desus un homme vit:
Lors l'apella le roy, moult doucement li dist:

“Biaus amis, voulez vous cel cor d'ivoire vendre?”
Et il li respondi: “Ouil,” sans plus atendre.
Vint souls en esterlins l'en ala le roy tendre.
Cil, qui recut l'argent, li a dit: “Rendre ou pendre;

Quar, voir, je n'ai nul droit en ces esterlins ci.
Aus povres les donrai pour l'amour de celui
A qui cel cor estoit, car souef me nourri:
Ce fu le roy Guillaume, Dieus li face merci!”

Quant le roy l'entendi, si li a respondu:
“Est donques celui mort a qui ce cornet fu?”
“Ouil, sire,” dist il, “puis qu'il n'est revenu.”
Adonques s'en parti, plus n'i a atendu;

Au povres qu'i trouva donna trétout l'argent,
Et leur dist qu'il priassent pour le roy bonnement.
Le roy le vit bien, sot qu'il l'amoit forment;
Puis li en rendi il un courtois paiement.

Les anciens d'Engleterre regardoient le roy,
L'un le moustroit a l'autre tout coiement au doit,
Et puis s'entredissoient: “Cel marcheant que la voy
Resemble au roy Guillaume, par la foi qu'a Dieu doi.”

Tant ala la parole du roi qu'oiez conter,
Que celui qui avoit Engleterre a garder
S'en vint droit a son oncle moult doucement parler
En dissant: “Tres dous sire, je vous viens demander

S'estes le roy Guillaume, par amour, sire dous:
On dist que li semblés; pour Dieu, dites le nous.
Se le voir en savon, je et les barons tous
Obeïron en l'eure devotement a vous.”

Quant l'oncle ot le neveu si faitement parler,
Il li a dist: “Biau sire, pour Dieu, lessiés ester.
Je ne sui pas venus ci endroit pour moquier,
Mes pour vendre les biens quar j'ai fait amener.”

Le roy ot moult grant doute qu'il ne fust avissez,
Quar les vint et quatre ans n'estoient pas passez;
A son neveu a dit: “Biau sire, or entendés:
Se le roy revenoit de quoy vous me parlés,

Seroit il receus?” Son neveu dist errant:
“Ouïl, se Dieus me gart, a sollanpnité grant;
Mes, pour l'amour de li dont avez le semblant,
Serés mon seneschal des or mes en avant.”

“Non ferai,” dit le roy, “l'osfice n'ai pas chiere;
Que, se le roy Guillaume repairoit ca arriere,
D'ofisse m'osteroit: bien connois sa maniere.
Fous est qui si haut monte qu'il en trebuche arriere.”

A ce mot le neveu de son oncle parti.
Tout ce qu'ot amené le roy englois vendi,
La nef fist rechargier, puis en mer s'en bati;
Mes par le gré de Dieu, qui onques ne menti,

Un vent leva si fort que la nef ariva
Au port que la roïne d'Engleterre garda.
Quant la nef fu a terre, la dame n'aresta:
Pour prendre son truage, droit a la nef ala;

Le cor vit, qui estoit enmi la nef pendu;
Bien sot qu'en Engleterre l'avoit au roi veü.
D'autre part regarda, s'a le roy perceü,
L'annel qu'il ot el doi a bien reconneü.

La dame vint au roy et li a dit moult bel:
“Sire, se vous voulés aquiter cest vessel,
J'aurai de vostre doi seulement cel anel,
Et si venrés disner lassus en mon chastel.”

Le roy ot moult grant duel quant ce mot entendi,
Puis a dit a la dame: “Vous avez mal choisi.
Cëans a tel jouel qui vault, je vous afi,
Plus de tiex trente anniaus.” La dame respondi:

“Je ne weil que l'annel.” Adont le roy li tant;
En soupirant li dist: “Je vous jur lëaument
C'onques mes en ma vie je ne fui si dolent,
Fors le jour que je tins l'annel premierement;

Quar larrons me tolirent en la lasse journee
Une moult noble dame que j'avoie espoussee,
Et perdi deus enfans qu'elle ot d'une ventree.”
Quant la dame l'oÿ, errant chey paumee,

Pour ce que ces enfans cuidoit avoir perdus.
Le roy entre ces bras l'en a levee sus,
Puis li dist: “Chiere dame, pour Dieus qui maint la sus,
De quoi est vostre cuer si forment esperdus?”

La dame li dist: “Sire, se Jhesu me pourvoie,
Mon cuer est esperdus de courrous et de joie;
Lie sui quant vous tien, quar moult vous desirroie,
Quar de mes deus biax filz ne sai ne vent ne voie.”

Tantost que li rois sot que c'estoit la roïne,
Doucement la baissa, qu'il l'amoit d'amour fine.
Le pueple ot grant joie quant il sot leur couvine.
Le roy dist a la dame: “Sur, j'ai grant envie

Qu'allons en Angleterre, le païs renonmé.
Pres de vint et quatre ans ai en essil esté.”
On fist les table metre. Quant le roy ot disné,
Un petit s'endormi en un biau lit paré.

A vision li vint que, se chacier aloit,
Que il prendroit tel chose dont moult joiant seroit.
Quant il fu esveillié, si grant talent avoit
Qu'alast el bois chacier, que merveilles estoit.

La dame li dist: “Sire, puis qu'avez celle envie
D'aler el bois chacier, par fine amour vous prie
C'un ruisiau qui i est, pour Dieu, ne passez mie:
C'est la terre d'un conte qui trop fort me guerrie.”

Le roi li a dist: “Dame, ne vous en doutez ja;
N'irai gueres avant, que retournerai ca.”
Le roi et ces veneurs un porc sanglier leva;
Mes de si grant aïr le suivi et chaca

Que ces chiens et ces hommes tout a un coup perdi
Et passa le ruissel que l'an li desfandi.
Deus chevaliers armés sous un arbre choisi,
Qui li crierent: “Mestre, vous passerés par ci;

Par foi, vous valez mort, se vous ne vous rendez.”
Lors le roy respondi: “Voir, s'a moi main metez,
Je vous jure sus sains, vous en repentirés.”
L'un des chevaliers dist: “Tu es un fol prouvés.

En nostre dangier es, et nous vas menacent!
Pres va que ne te fier de mon espie tranchant.”
Le roy leur respondi: “Au mains sousfrés vous tant
Que vous aie conté quel chose vois querant.

Je sui roy d'Engleterre; mes Dieu le tout puissans
Me manda qu'en essil fusse vint et quatre ans.
O moi menai ma fame; un jour ot deus enfans.
A force la m'osterent faus gloutons marcheans;

Sans mere me laissierent les deus enfans petis
Es deus pans de ma cote, la les couchai et mis.
Par un leu me fu un de mes enfans ravis,
Et en un batelet sur mer l'autre fu prins.”

Quant les deus chevalier oïrent la raison,
L'un regarda l'autre, ne dit ni o ne non.
Sil qui fu plus hastis s'escria a haut ton:
“Sire, vostre filz sui de certain le penson.

Rescous fui a un leu qui m'avoit engoulé;
Ou pan d'unne viez cote estoies envelopé.”
L'autre chevalier dist: “Voir, et je fui trouvé
En un batel sur mer, si comme on m'a conté;

Ou pan d'une viés cote envelopés estoie.”
Quant le roi les oÿ, au cuer en ot grant joie;
Puis a dit: “Biaus enfans, se les pieces vëoie
Ou couchai mes enfans, moult bien les connoistroie.”

S'un des enfans a dit: “Se venez avec moy,
La piece ou fu couchié vous mousterrai par foy.”
L'autre chevalier dist: “Par la foi qu'a Dieu doy,
Bien sai ou est la moie; freres sommes endoy.”

Les deus freres menerent leur pere ciés le conte
Qui avoit a leur mere par plusseurs fois fet honte.
Chascun d'eus trait la piece dont je vous ai fet conte.
Le roy les vit puis dist: “Vray Dieu, qui tout surmonte,

On vous doit bien louer, tres dous peres puissans.
Or sui je tout certain que ce sont les deus pans
Que tranchai de ma cote pour couchier mes enfans.”
Moult furent les deus freres en leurs cuers tres joians;

Devostement requistrent a leur pere merci
Pour ce qu'en la forest l'avoient assailli.
De cuer leur pardonna, et puis leur dist ainsi:
“Biaus enfans, je vous lo qu'aillons sans nul detri

Parler a votre mere le plus tost que pourron;
Bien sai que pour moi est en male soupecon.
Se li avez mesfait, requéres li pardon.”
Les enfans respondirent: “Vostre commant feron.”

Le pere et les enfans murent sans plus parler;
Ou bois virent leur mere, qui ja ot fet armer
Sa gent pour le roi querre que tant pooit amer.
Les enfans si s'alerent a nus genos geter;

A nus genous requistrent pardon devotement.
Elle leur pardonna de cuer parfaitement;
Mes quant le conte sot le fait parfaitement,
Il vint a la roïne en pleurant tanrement,

Des maus que li ot fet li demanda merci.
Le roi englois li dist: “A gré m'avez servi.
Vous avez mes enfans de leur armes garni.
Ci endroit de la terre la dame vous saissi,

Que jamés pié de terre de sa mer ne tendra.
En Angleterre iron ou roïne sera.”
Adont le roy englois par message manda
Qu'il enterroit a Londres a un jour qu'il nomma.

Cil qui maintint la terre et li autre baron
Furent liez et joiaus quant sorent la reson.
Preslas, abés et moinnes, gens de religïon
Firent contre le roy belle pourcession.

Receü fu le roy a grant sollenpnité,
Qui vint et quatre ans ot en grant dengier esté.
Mander fist le marcheant entour qui ot hanté,
D'Engleterre li fist tenir une conté.

Puis fist l'escuier querre le franc roi sans venin
Qui li vendi le cor, bien sot que de cuer fin
L'amoit; il li donna de terre en esterlins
Douse mille livrees et en fist son voisin.

Et les deus filz le roy sans respit mander fist
Les deus lëaus marcheans qui dix ans les nourrirent,
D'eus firent moult grant joie si tost comme il les virent;
A eus et a leur hoirs moult grant rantes asistrent.

Le roi et ces deus filz e la dame gentils
Orent en bonnes euvres si tres bien leur cuer mis
Que la joie conquistrent ou Dieu met ces amis,
Laquelle vous otroit le Roy de Paradis.