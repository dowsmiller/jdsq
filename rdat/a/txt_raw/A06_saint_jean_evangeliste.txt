L'autorité nos dit une raison por voir
Ke el conmenchement de sens et de savoir
Convient il a chascun, par fim droit estouvoir,
Amor de Dieu et doute dedenz son cuer avoir.

Ker on dit que l'onme ainme que il le doute et crient,
Ker amor si est doute; mes de chen me souvient
Que doute sanz amor a mont de gent revient,
Et servir et douter malgré euz lor convient.

Mes la raison divine nos mostre en ceste affaire
Qu'il nos convient a Dieu ches deuz servises ffaire:
Et amer et douter; ich'est por mielx desfaire
Les granz malx dont la char nos semont a mal faire.

D'une chose fait Dex a nos touz grant clamor,
K'a peinne nos souvient de lui ne de s'amor,
Ker s'en enfer n'avoit tant mal ne tant doulor,
Ja ne se retrairoit nus hons de sa folor.

Dont ne se sauve chil fors solement por doute,
Qu'il crient des ennemis l'asemblé et la route,
Mes sa conoissanche est si en deuz meitiez route
Qu'il ne voit que d'um oil, et en l'autre a la goute.

Chius est chil quil ne voit que de l'un des deuz euz,
Qui por fuïr enfer fait a s'ame son mieuz,
Mes quil por l'amistié a grant seignor des cheuz
Le ffait, ses biens savore plus douchement que milz.

Ker Damledex nos dit, gel sai weraiement,
Qu'em trois manieres font les genz lor sauvement,
Mes l'une lor savore assez plus douchement
Ke les deuz ne feroient ensemble omnïement.

Les unes gens se sauvent por redot de la painne
Quil d'enfer naist et sort si orde et si willainme,
Ke cil quil la s'embat, et qui on la en mainne
Sent touz jors les doulors et male vie meinne.

Li autres prient tant et en faiz et en dis
Por estre en la grant joie qui est em paradis
Qu'i eslaissent a faire mals et mortex delis,
Por avoir la desore et la gloire et lors lis.

Li tiers ont plus droit sens et mont meillor memoire,
Ker tant ainment et doutent lor droit seignor de gloire,
Ke por sa grant douchor et par sa grant victore
Ffuient ypocrisie et toute wainne glore.

Chil aimment et cil criement Jhesu que ge vos nomme,
Et croient qu'il rechut en fame forme d'onme,
Et sostint de la mort si grief fais et tel somme
C'omques puis ennemi ne pot dormir ferm sonme.

Cheste amor, cheste doute et cheste granz pitiez
Ffet qu'i ont les pechiez et les mauz despeciez,
Ker il paraimment Dieu de si granz amistiez
Que li recors de lui lor savore dentiez.

Or prit cascuns qu'il soit a ces gens frere et suer,
Ker touz les aimme Dex entierement de cuer,
Et sont de tel merite et mis a si haut fuer
Que la ou on les retient gete on les autres puer.

Por chen si doit cascuns Dieu amer et cremir,
Ker il puet de touz maus oster et escremir,
N'encontre son commant ne doit nus homs fremir,
Ker plus est doux et pius con je plus m'i remir.

De ces trois sauvemens ai dites les raisons,
Et puis que de trouver me vient tens et saisons,
Toute ma parole iert et toute ma raisons
De dire auctorités et moz pleins de sarmons.

Trop longuement me sui et deceüs et fains,
Ker de grant bien trouver ne me prendoit nul fains;
Or sui moitié enfers et l'autre moitié sains,
Si woil dire de Dieu, de sa mere et des sains.

La premiere raisons por quoi je woil trouver
Ch'est por merchi prïer Damledieu et rouver
Qu'il ne souffre en mon cors tant de pechié couver
Ke on le puist a m'ame en la fim demander.

L'autre raison si est por recevoir santé
De cors quil mainte foiz m'a por lui enchanté,
Mes je m'ai or de tant aati et wanté
Ke deschanter li woil chen que li ai chanté.

Je li ai trop chanté, si li deschanterai,
Et si m'a enchanté, je le renchanterai,
Et por despit de lui me want et wanterai,
Ke mes sa volenté volentiers ne ferai.

La tierche raison est que niaint porront aprendre,
S'il oient si bons moz et si bons diz reprendre,
Ker toz jors si doit on torner l'oreille et tendre
A escouter de Dieu et de bon cuer entendre.

A Dieu et a sa mere et a ses seins conmant
Mes diz et ma matere de quoi g'iere rimant,
La vie d'um proudom vos irai bien nonmant,
Ke Dex tint a cosim et tres verai amant.

Qui haute matiere a bien doit hautement dire,
Ne je ne me puis plus par raison escondire
De dire et raconter en rommans et d'escrivre
La vie de chelui que j'aim mont et desierre.

Ch'est li sires de quoi j'ai fait mon avoié,
Et por s'avoierie sil li ai je voié
K'ainz que j'aie mon sens perdu ne aloé,
Woil bien dire de lui, quer maint home a loé.

Ill a loé touz ceuz quil del cuer l'ont servi,
Et se serf bien de cuer, tost l'avrai deservi,
Dont ne me doi je domques trouver si aservi
Ke devant son servise nul autre aie encouvi.

Chel seint ewangeliste dont ma matiere sort,
Quil suscita maint mort et fist oïr maint sort,
Ch'est uns des quatre flueves qui em paradis sort,
Ch'est chil quil si bien est de Dieu et de sa cort.

Ch'est chil quil Dex apele pres de lui et acheinne,
Ch'est chil quil reposa sor son piz en la cheinne,
La ou but en dormant de la seinte fontainne
Par quoi seinte yglise est de divinité plainne.

Bien doit on, oiant touz, nommer et ramentoivre
Chel glorioz dormir et chel glorioz boivre
Qui sainte eglisse en fist la haute ouvre rechoivre
Par cui puet l'ennemi bareter et dechoivre.

Ch'est chil de qui seins Pierres et toute sa compaigne
Fforment s'emerveillierent et orent pres engaigne.
Mes Jhesus sil lor dist: “Je woil que issi maigne,
Si soit en mon servise et demuert et remaigne.”

Ch'est chil qui forme d'aigle porte en son signe escripst,
Si est chil par qui sont li devim mot escripst,
Qu'il redist de sa bouche cen qu'il en sot et vit;
Por c'est plus haute d'autre toute s'ovre et si dit.

L'aigle que il resemble senefie grant chose,
Ke il vole plus haut d'autre oissel et repose
Et voit contre soleil; che n'est mie sanz glose;
Or doit ceste raison estre dite et desclose.

Si com l'aigle haut volle et voit contre soleil,
Wit li ewangelistre le seint sacré conseil
De la divinité quil point n'a de pareil,
Dont n'est mie merveille, se por lui me traveill.

Il fu et wit plus haut de touz, ce m'est avis,
Ker il fu enz es chielz en son dormant ravis,
Ou il but la fontainne douche, clere a devis
Par quoi en seinte yglise est Jhesucrist servis.

Encor li refist Dex une autre grant bonté,
Ker la ou Gïeuz l'orent mis en croiz et monté
Li commanda sa mere por sa virginité
Chelui qui fontainne est de toute pïeté.

Puis que Dex en la croix li conmanda sa mere,
Il li fist biem semblant d'amor, con fix a mere,
Qu'il dist que c'ert sis fix, dont monstre la matiere
Ke cescums fix a fame est a un seul fil frere.

Comment? Dex n'ot nul frere ne sa mere c'um fil.
Non, mes il vit sa mere en si mortel peril,
K'a chelui quil tenoit tout pechié empor wil
Ffist sa mere garder, tant qu'il venist d'essil.

Essi le doit on croire quil bien le welt entendre;
Chil qui de mort souffrir ne wouloit plus atendre
Fist contre l'anemi de sa crois un laz tendre
Por lui a dechevoir, quer tot wolloit sousprendre.

Chil par qui mort nos fumes joiant et renascu
Fist de sa croix quintainne et de son cors escu,
Dont Gïeu poient estre dolent et irascu,
Ker il cuidierent veintre cen dont il sont veincu.

En cele grant dolor et en cel grant torment
Conmanda nostre sire mont debonairement
Chelui qu'il plus amot, a chelui voirement
Qui plus s'iert maintenu de son cors virgement.

Et qui bien welt despondre toute l'auctorité?
Por cen n'estoit il mie ses fix por verité.
Mes por sa grant douchor et por s'umilité
Dist Dex que c'iert ses fix en droite virginité.

Je vos di et demostre droite compereisson,
Ker puis que virgeté est ades en sa maison,
Dont soffri nostre sire par droit et par reison
Mener sa virge mere a virge garison.

Por la virginité, qui tant par est gentius,
Dist Dex que c'iert sa mere et que cil iert sen fius;
Ker issi l'entendi li sire douz et pius
Dont li mot sont couvert et la glose sotius.

Des or mes ne me woil atargier ne retraire
De ma matiere dire et des beaux moz retraire
De chelui quil por Dieu souffri mont de contraire
Por la gent convertir et a creanche atraire.

Chil quil willainnie out loig de lui misse et rese,
Quil de Dieu servir iert plus chaut que nule brese,
Vint por gent convertir en la chité d'Ephese,
La ou malvestié iert assemblee et remese.

Mes ainz que li doulz sires se partesist de caus
Ke il avoit trouvé de mal faire touz caus.
Lors fist il tant sailliez de Dieu et tant d'enchaus
K'as armes lor fu mire et as cors mareschaus.

Les cors marescaucha et les ames gari
De ceuz qui de Dieu croire ierent tout esmari.
Virges chastes et veves trouverent bon mari,
Ker que il prist en garde omques puis ne peri.

Les genz vait sarmonant et meit a droite escole,
Les ouvres l'ennemi lor deffait et descole,
Ne a poinnes a femme en la chité tant fole
Ke il nel meite a point par sa douche parole.

Par ses douches paroles, par ses diz, par ses faiz
Lor a si lor pechiez depechiez et desfaiz
Ke cascuns se repent de ses willains mesfaiz,
Qu'il lor est en aïe a sostenir granz faiz.

L'emperere qui ot non Domitianus
Soit que en la chité estoit tex hons venus
Ke devant sa parole ne poiet garir nus,
Ainz faissoit convertir et geunez et chanus

Le saint ewangeliste li emperere mande,
De s'uevre et de sa vie li emqiert et demande,
Et cil quil nel fait riens fors cen que Dex li mande
Li dist qu'il se reclainme de la deïté grande.

Fait Domitianus: “Qu'est dont la deïtez?”
Et seint Johan li dist que c'est la trinitez,
Li Peres et li Fix, la sainte humanitez
Ke la Virge porta en ses disnez costez.

“Se tu ne croiz,” fait il, “bien es mors et periz,
Ke li Pere et li Fix et li Sains Esperis
Est tant dignes et hauz, douz et sains et seris
Ke par lui est touz bien et renduz et meriz.”

“Conment”, fait Temperere, “ce n'est pas mes otroiz?
Tu paroles de l'um et si en nonmez trois.”
Et seint Johan respont: “Quer li sens est estroiz,
Si ne pues mie entendre, quer ce n'est mie droiz.”

Fait Domitianus: “Dont me di sans atendre.
Por quoi ge ne porroie ceste raison entendre.”
“Por cen,” fait seint Johan, “que tu ne weuz emprendre
La parole de Dieu, en toi ne puet reprendre.”

Domitianus dist: “Tu paroles d'um Pere,
D'un Fil, d'un Esperit; sont chist trois d'une mere?”
“Se tu,” fait seint Johan, “eres bons entendere,
De la raison seroie deserre et despondere.”

“Je woil,” fait l'emperere, “que tu le me despondes,
Et que de ma demande tot a droit me respondes.”
Il respont: “Cil affaires est si haut et si mondes
Ke par l'um et par trois est sauvez touz li mondes.

Ker trois sont em personnes et uns tot seul en ouvre:
Li Peres est premiers de quoi li Fix se couvre,
Et li Sainz Esperis ovec ces deuz recouvre.
Por c'est li uns seus trois que la glose descouvre.

Li Pere qui es chieuz estoit sires et mestre
Envoia en la Virge son Filx neitement neistre,
Et li Sains Esperis fu de ceste ouvre pestre
Por la virginité gouverner et repestre.

Por c'est uns Dieuz, uns sires, uns poiers, uns corages,
Et une majesté et uns seuz seignorages
Por qui fu recouvrez en croix li granz damages,
Et se tu cen ne croiz, dont n'es tu mie sages.

Ker en croiz rechut mort Jhesucrist, nostre sire,
Por l'ennemi mater, por la mort desconfire,
Et se la car souffri en morant le martire,
La mort ne puet por riens la deïté ochire.

Et quant vint au tiers jor del resuscitement,
Tout fu meslez emsemble, ce sachiez wraiement,
Deïtez, esperis et char onnïement,
Et vint le Fix au Pere es chieulz mont lïement.”

Li pueples qui estoit assemblez el palais
Doute que ne li viegne anuis, honte ne lais
Des hauz moz que il dist plus doux que miex ne lais.
Mes por cen ne fait il de dire nul relais.

Müet, sort et avulgle, mehaignié et contrait
Se sont entor l'apostre assemblé et atrait.
Il les seigne de Dieu et lor membres retrait,
Qu'il n'i met autre emplaistre, oignement ne entrait.

Nus ne repaire a lui qui emfertez mehaigne,
Se il de Jhesucrist les beneïst et seigne,
Ke il seins et haitiez ne demuert et remaigne.
Mes li feil emperere obeïr ne li deigne,

Ainz dit toute jor mes, parle de trinité:
“Conment en sont trois choses misses en unité?”
“Par foi,” fait seint Johan, “quer je di verité,
C'est tout par la puissanche de la grant deïté.”

“Certes,” fait l'emperere, “je tressai d'ire et tremble;
Tu me veulz faire entendre qu'uns seus sont trois emsemble.
Or me di comment domques cist afaire aasemble,
Puis qu'a nonmer des trois l'un ne l'autre resemble.”

“Chen te ferai entendre,” fait seint Johan briément,
“Je te mostre a example, a un grein de forment.
Li greins si a un non par lui tot solement,
Et la ferinne un autre, et li pains ensement.

De ces trois choses est commenchement li grains,
Puis en vient la ferinne, et quant est fait li pains,
Si est li uns en l'autre et mesliez et empains
Ke cist troi ne sont c'um, tot sanz plus et sainz mains.

Emperere, aiez senz et droite conoissanche:
Puis que Dex lait avoir un grain si grant puissanche,
Dois tu savoir et croire par reisnable semblanche
Qu'il a bien de tout faire et vertu et puissanche.”

L'emperere entendi ses moz et sa devise,
Si li ennuie mont de cen qu'il si droit vise,
Quer obeïr ne welt n'a Dieu n'a son servise,
Ainz dist: “J'esaierai l'apostre en autre guisse.”

Puis fait metre une cuve pleinne d'uille boillant,
Let, hideuz et crüel, malvaissement oillant,
Puis dist l'ewangeliste qu'il a cuer et talant
Qu'il fache son seignor par tens de lui dolant.

Li sainz apostre rist de cen que cil li conte
Que il vuelt por lui faire Jhesucripst lait et honte,
Mais il soit que Dex est, et que creanche monte
Si que sa leauté sa grant peor sormonte.

“Que veulz tu de moi faire?” fait li ber seint Johans.
“Boillir te woil en oille,” fet li feil, li tyrans.
“Savoir woil se tes Des est tex ne si puissans
Ke a cest grant besoig te puisse estrë aidans.”

“Certes,” fait seint Johan, “je n'ai point de peor
D'entrer en ces dolors por doute de dolor.
J'ai un tel avoé et un si droit seignor
Ke mal qu'en por lui trait sont tuit pleim de douchor.”

L'apostre se despoille, voiant touz, enramment,
Si est entrez el baig mont debonairement.
A celui se conmande quil fist le ffirmament,
Mes omques n'i senti ne dolor ne torment.

“Comment vos est, danz mestres?” fait li tiranz estoz,
“Je cuidoie que cuiz et boillanz fussiez touz.”
“Dex, grace,” fait l'apostre, “ainz m'est cist bainz si douz
K'encor ne m'est le cuir ne entamez ne rouz.”

A mal empereor ennuie mont et tarde,
Qu'i convoite forment que li apostres arde.
Mes li Sainz Esperiz le sauve et tient en garde
Ke cascuns quil le voit a merveilles l'esgarde.

Bien vit l'ewangelistes que cascuns l'esgardoit
Et que tuit s'emerveillent de cen que il n'ardoit,
Mes il dist, oiant touz, que cil Dieu le gardoit
Qui de touz pecheors l'amendanche atendoit.

“Bone gent,” dist l'apostre, “chil me sostient en vie
Qui de vos a sauver a pitié et envie,
Mes se cele pitiez n'est par vos deservie,
En la fosse enterrez dolente et aservie.”

“Emperere,” fait il, “mont par est durs tes cuers,
Li ennemis te meinne a touz venz, a touz fuers;
Fai Dieu et te honor, et gete cel mal fuers,
Ke trop seras destruit, se tu en cest point muers.

Noirrons cuida seint Pierre en crucefiant nuire.
Cuides me tu ausi par tes tormens destruire?
Nenil, voir, que nul char ne puet boillir ne cuire,
Se Dieu ne weult soffrir qu'en cest martire muire.”

L'emperere respont: “Se ne muers par cestui,
Jai encore un tel boire qu'a uez ton cors estui;
Et se tu celui bois sanz torment et ennui,
Dont n'avras tu mes garde ne de moi ne d'atrui.”

Sains Johans est issu fors de la cuve noire,
Dist au felon tirant: “Faites venir cel boire,
Et quer woulsissez vos apres ausi tost croire
Con g'en avrai beü sanz de santé recroire.”

“Ke que soit or del croire,” fait li tirans crüeuz,
“J'en ferai premier boire toz devant toi a deuz.
Si erez del laisier, ce croi je, plus douteuz,
Quer l'entosque est mont male et li venins hysdeuz.”

A tant fait devant lui amener en la sale
Deuz hommes et l'estostque quil mont est laide et male.
Si tost comme cascuns em boit point et avale,
Les souprent li venins et laide mort et palle.

“Or puez boire,” fait cil qui crüeltez semont.
Et seint Johan regarde, puis rit et sil rrespont:
“Or sachiez que cil diu petit esmaié m'ont,
Ker je sui en la garde cel Dieu quil fist le mont.”

Puis si a le vaissel ou li venins iert pris;
Dist a l'empereor: “Cheste entostque poi pris;
Li sires dont je sui alumez et espris
M'a bon conjurement contre sa forche apris.”

“Par foi,” fet l'emperere, “je woil tot enranment
Oïr et ta parole et ten covinnement,
Ker je croi que che soit tout par enchantement,
Qant tu meinnes mom pueple et moi si malement.”

“Chertes,” fait seint Johan, “issi le voil je mont,
Ores oiez mon charme et l'enchantement tout:
Ja n'ierent ti venins si fort ne si estout
Que par la vertu Dieu ne soient tout derot.

En l'enor del Seignor quil tot cria et fist
Et de la virge Dame em qui char et sanc prist
Te conjur je, venins, c'est de Dieu Jhesucrist,
Ke tu mal ne me faches devant cest Antecrist.”

En l'enor del Seignor qu'il a ramenteü,
Fait croiz sus le waisseil, puis l'a tot fors beü,
Qu'il n'en a chief ne bras ne cors ne main meü.
A merveille l'esgardent tuit cil quil l'ont veü.

Meïsme l'emperere s'en esmerveille fort,
Qu'il le voit or plus seim, plus vermeil et plus fort
Et plus bell par semblant et de meillor confort,
Si qu'il dist, oiant touz, que c'ert uns hons sanz mort.

C'est chil qui Dex avoit par tout asseüré.
“Emperere, as oï, con j'ai cen enjuré;
Petit a li poiers de ton venim duré,
Trop as de l'ennemi le cuer clos et muré.

Mes se tu te woloiez recroire de ta perte,
Par tens te monsteroie une miracle aperte;
Aiez en Damledieu ferme creanche et certe.”
Et li tirans respont: “Or nos sarmone serte.

Tes sarmons ne me fait fors de chief estonner;
Weuz me tu autre loi que la moie donner?
En tel lieu te ferai par tens emprisonner
Ou tu porras tout seulz longuement sarmonner.”

“Certes,” fait li apostres, “je dout poi ta prison,
Toi ne ta loi a Dieu nulle rien ne prison.
Trop t'a mis l'ennemis a crüel mesprison,
Kant il n'a en toi cuer ne douchor ne raison.”

Li pueples quil la iert li rait crier merchi:
“Sire, proie a ton Dieu des deuz mors quil sont chi.”
Puis s'est agenoilliez, voiant touz, sanz detri.

Si tost comme li sains se fu mis a genoux,
Ses mains joinst, puis dist: “Dex, Jhesucrist, pere doux,
Rent a ces deuz les vies que venins a derox,
Si que cest feil le voie quil desperez est toux.”

Dex, qui sa parole a oïe et entendue,
A cescun des deuz mors la vie el cors rendue,
Et seint Johan lor ra sa destre maim tendue,
Puis fu par cascun d'euz la loi Dieu defendue.

“As tu,” fet seint Johan, “encor apercheü
Conment tu as esté longuement decheü,
Et n'as tu ces deuz mors resucitez veü?”
Et l'emperere embla, si s'est tout coi teü.

Fait Domitianus: “Je voi et entent bien
Ke tu es enchanterre pleins de mal et d'engien,
Si ne pris ta parole ne toi plus que un chien,
Ainz haz et ton sarmon et toi sor toute rien.”

“Tu as mont contre moi,” fait il, “esté, Johan;
Si t'en ferai soffrir ennui, peine et ahan:
En liu lait et estrange feras mes ton ahan; :
Ne n'istras de prison, par mon cief, de cest an.”

En l'isle de Pathmos commande c'on le meigne,
Et qu'il la soit en fers et demore et remaigne
Sanz hommes, sanz serjanz et sanz point de compaigne.
Au partir de la ville croi que maint hom le plaigne.

Au partir de la ville croi que le plorent maint.
“Ha!” fait il, “bone gent, Jhesucrist qui haut maint
Vos laist tes ouvres faire que enz es chielz vos maint.”
Et la bone gent dient: “Sire, et il vos ramaint.”

En prison est menez en l'isle de Pathmos
Chil quil la dist et fist et escrist si beax mos
Del seint apocalixe dont li sens est si clos
K'a peinne l'ose nus despondre fors qu'en gros.

Li sainz ewangeliste en cele isle demeure,
Por doucor, por pitié autrui pechiez i plore,
Et prie Jhesucrist qu'il maintiegne et secore
Touz cheuz que il avoit sarmonné par mainte eure.

L'apocalixe fait de la raison devine,
Et parole de Dieu et de seinte couvinne,
Et li Seins Esperiz li aprent et doctrinne
Chen qu'i but en la cheinne sor la seinte poitrinne.

Chil escrist qu'ill avoit lasus es chieulz esté,
Et qu'il avoit veü Dieu en sa majesté
Et la pleinté des angres entor sa deïté;
La aprist a parler de la divinité.

Mont nos fu bien mestier que il l'i apressist,
Et qu'a ues seinte yglise en enor la presist;
Ker s'il ne l'eüst dit, nul autres nel desist,
Ne ceste grant bonté nul autre ne fessist.

Bien nos mist seinte yglise en assoagement;
Son dormir et son boire espandi douchement,
Ker la divinité despondi sagement
Qui touz jors iert sanz fin et sanz conmenchement.

Qu'ausi com li levains est confors a la paste,
Rent savoir seinte yglise la divinité chaste
Ke li apostres but sor le seint piz en haste
Qu'ele ne demorast esfreee ne gaste.

Ker bien fust seinte yglise wide et wainne et gastee,
Se il n'eüst beü la fontainne et tastee,
Par quil wirginitez fu toz jors amontee,
Et la gent mescreant convertie et dantee.

Chil quil sor le seint piz Jhesucrist reposa
Le wrai apocalixe fist en l'isle et glosa,
Ou tante seinte chose par dedenz enclos a
Que nus ne le sout tout despondre ne n'osa.

Ha! Dex, tant bon fu né quil vit si grant merveille
Que bouche n'ose dire ne escouter orreille!
Par cel digne conseil sort et pluet et rouseille
Li biens dont seinte yglise se gouverne et conseille.

Bien destruist l'ennemi et bien l'amenuissa
Cil sainz quil sainte yglise saintement aguissa
De la seinte fontainne dont il but et puisa,
Par quoi crestïenté maint bien eü puis a.

Fix de virginité, soleux de seinte yglise,
Aigneaux d'umilité, oisseaux en autre guisse,
Hom sanz mal, per as angres, apostres par devise
Est chil ewangelistes, qu'a droit cerchë et guisse.

Flor de virginité, de preciose odor,
Tout d'autele maniere et d'autele color
Conme est la virge flor, la mere au Sauveor,
Est li sains qui tant fist et d'amor et d'onor.

Dame, mes ne croiez que je croie n'estrive,
Ne ja ne cuiderai a nul jor que je wive,
Ke de toutes wallors ne soiez fons et rive
Et sourgons de pitié ou esperanche avive.

Mere Dieu, mes on puet bien dire sanz mesprendre
K'en vostre cier neveu n'out omques que reprendre;
Chil qui andeuz vos fist d'une vertu esprendre
Vos vout d'une maniere es cieus porter et prendre.

Mes or ne croie nus que j'aie a Dieu mespris,
Ker encor fust vos niers de vo vertu espris
Et en autel maniere es chielz porté et pris,
Sai je bien qu'il n'est teuz ne de si tres haut pris.

Ker a vostre wallor nule ne s'acompere.
Jhesus vos est es cieulz si com fil et com pere,
Et vos lui conme fille et conme dame et mere,
Et seint Johans coisins et niers et filz et frere.

Fiz fu vostre serour, sil l'en doit bien melz estre,
Et s'est coisins germains a Dieu, le roi celestre,
Et quant vo fil pendirent Gïeu felon, rubestre,
Lors vos fu vostre niers et fils et garde et mestre.

Tex est l'ewangelistes conme je vos devis.
Ne plus douz ne plus seins n'est nus, ce m'est avis.
En l'isle de Pathmos iert pouvrement servis,
Tant com Domicïens, l'emperere, fu vis.

Mes quant li desloiaux emperere fu mors,
Li haut honme d'Ephese et li conmuns acors
Envoierent en l'isle por celui traire fors
Ki sains estoit en ovre et en ame et en cors.

Au seint ewangelistre sont venu li mesage;
Fors des buies l'ont mis et refait le passage.
L'apocalixe em porte ové lui, tant est sage,
Ou il avoit escript maint haut mot et maint sage.

Vers Ephese s'en vait tout si com en l'en meinne.
Contre lui sont venu conte et prinche et demeinne
Et tout li conmuns pueple, qui grant joie en demeinne,
Et mont gracïent Dieu de chen c'om lor remeinne.

Si tost com saint Johan fu entrez en la porte,
Si encontre une biere qu'em devant lui aporte.
Il demande que c'est. “Sire, une fame morte,
Druciane, t'amie, qui en creanche iert morte.”

“Ha!” fait il, “est cen dont Druciane, m'amie?”
“Oïl,” fait sei le pueples, “nel mescreez vos mie.
Piech'a que de Dieu croire ne fu jor endormie;
Sire, or i met ta main, n'i creons autre mie.”

“Seignors,” fait seint Johans, “ge ne fac pas vertuz,
Mes cil qui au piller fu lïez et batuz,
Et qui traist fors d'enfer les chaitifz abatus
Sor qui li huis estoit serré et forbatuz.

Neporquant, por pitié et por vostre proiere,
Et qu'ele estoit m'amie especial et chiere
Prierai Jhesucrist de wolenté entiere
K'ele n'ait mes mestier de linsel ne de biere.”

Agenoilliez s'est tout li pueples et li sains,
L'apostre prie a Dieu de cuer et joint ses mains.
“Sire, soffrez,” fait il, “que cist cors resoit pleins
D'esperit et de vie et d'enferté touz sains.”

Si tost con ot cou dit, si fu de vie plaine
Druciane, s'amie, sans travail et sans paine.
“Va tost,” dist sains Jehans, “toute es garie et saine.
Je voel a ton ostel mangier, et si m'i maine.”

Chele saut esfreee qui quide avoir dormi.
Entor li voit le pueple de grant joie estormi;
Neporquant seint Johan conut et entendi.
A sen ostel ala, omques plus n'atendi.

Chen avint a l'apostre a chele revenue;
La gent a sarmonnée et en bien maintenue,
Et tant lor a blasmé lor grant desconvenue
Ke des morteux pechiez les despoille et desnue.

De lors mortex pechiez les desnue et despoille,
Si que n'i a celui qui jamais pechier woille
Et que de ses mesfaiz ne se repente et doille.
Si fait lors porriz arbres florir et porter ffoille.

Certes, c'est bel miracle, cil doivent savoir tuit,
Qui fait arbres porriz porter et flor et fruit,
Che sont lors grant pechié, si com je croi et quit,
Qui sor lors cors estoient endurchi et recuit.

Un jor estoit alez seint Johans en sarmon
En une grant chité dont je ne sai le non.
La vint um jovenchei de mont bele fachon.
“Soiez,” dist il, “mes ffix, si n'avras se bien non.”

Kant li enfes l'entent, si conmencha a rire.
Puis li a dit: “Vos ffil woil je bien estre, sire,
Ker nus enfenz ne doit si bon pere escondire.”
L'apostres a grant joie de cen que l'i ot dire.

Puis est venus au vesque, l'effanchonneit li baille:
“De cest enfant vos fac,” fait il, “seignor et baille,
Et sel faitez aprendre a l'escole sanz faille,
Ker je cuit envers Dieu a maint homme encor waille.”

L'envesque prent l'effant et recuit en sa main,
Mont le woit simple et bel, de doux estre et d'umain.
Il l'aprent et doctrinne souvent et soir et main,
Bien l'ainme autant ou plus con son cousin germain.

Li sains ewangelistes ne finne ne ne cesse
Des gens a ssarmonner, ses chastie et confesse,
De croire lealment les angoisse et engresse.
Kant il ist de la wille, s'a pres de lui grant presse.

Grant presse a apres lui, quant il d'illuec se part,
Maint bel mot lor despont au partir et depart.
“Soiez,” fait il, “en croire hardi conme lieupart,
Et coart de pechier, s'avra Dex en vos part.”

Enz en le tierre d'Aise, si com Dieu plout, avint
Ke li ewangelistes en une chité vint,
Ou il dist la parole, cen que a Dieu convint,
Et la fist tex miracles dont mont de gent souvint.

Par beax moux les atrait douchement et sarmonne,
Et li Sainz Esperis si grant grace li donne
Ke Dex otroie es chielz quamqu'il fait et pardonne;
Issi seme il et sie et requilt et messonne.

En cele grant chité estoient homme doi,
Usurrier haut et riche, puisque voir dire doi,
Vestuz de dras de soie, plein d'ermine et d'orfroi.
Kant le saint homme entendent, si sont en grant effroi.

L'envangeliste esgardent plus douz que liz ne rose,
Bien pensent en lors cuers qu'il iert tres sainte chose.
Cascuns de ses pechiez se repent mont et cose,
A amende en vendront, s'en recheuvre les ose.

Crïer wont la merchi, et li sainz les rechoit.
De joie et de pitié pleure, quant aperchoit
Ke li feil ennemis nes tient mes ne dechoit.
Et ke cascuns d'euz deuz repentanche conchoit.

“Seignors,” fait seint Johans, “je vous ai recheüz,
D'usure et de pechié est cascuns acreüz,
Toz les malvés avoirs que vos avez eüz
Rendez, s'iert l'ennemis hautement decheüz.

Ker Jhesucrist nos dit en son conmandement
Qu'il velt c'on viegne a lui servir si neitement
Qu'il n'i ait point d'ordure ne d'empeechement,
Et quil vient en tel point sel rechoit hautement.

En tel point le soit Dex hautement rechevoir,
S'est honniz qui por poi se let dont dechevoir.”
Li wallet sevent bien que l'apostre dit voir,
S'ont tout rendu por voir: or, pierres, autre avoir.

Oweuc l'ewangeliste s'en wont li jovenchel,
Tout ont rendu l'avoir, n'i a mes nul monchel.
A l'issir de la ville passerent un ruissel,
De tous chatex ne portent que cascuns un fuissel.

Chascuns sor son fuissel mont bonement s'apuie.
Ne doutent mes oré, noif ne gresil ne pluie.
Seint Johan les garda, s'en rit quil point n'ennuie.
“Issi weut Dex,” che dit, “c'on l'ennemi destruie.”

L'ewangeliste suient li dui homme en tel guisse
Qu'il ne doutent oré, went ne pluie ne bisse.
En une chité vindrent qui sor mer iert assisse,
La fu lor volenté de bien faire remisse.

L'apostre s'en issi por sarmonner as chanz,
Li conmuns de la wille fu ouvec lui issanz.
L'ennemi qui maint homme est souvent honnissanz
S'est raprochié de ceuz dont fu ja conoissanz.

De deuz hommes se sont illuec bien garde pris,
Vestuz de dras de soie, sour granz chevaux de pris,
Quil soloient vestir pouvres drapeaux porris,
Ker en lor deuz maissons les avoient norris.

Mont sont dolant chil dui, quant les deuz hommes virent,
De fin duel d'autre part tornent lor euz et virent;
Lor garchon, lor serjant furent quil les servirent,
Si s'emerveillent trop ou tel bien deservirent.

En son cuer a l'apostre veü et remiré
Ke li dui se repentent et qu'il sont empiré,
Et sont del l'ennemi sanz respit empiré,
Et s'a dedenz son cuer tendrement sospiré.

“Seignors,” fait seint Johan, “bien woi comment il est,
Wos ne woulez es chielz avoir point de comquest,
Ainz couvoitiez l'avoir, et vos l'avrez tost prest,
Mes Jhesus a cent doubles vos rendist por cest prest.”

Pierres, galés, gravele fet aporter de mer,
Et ffaisseilles de verges tant que ne sai nommer.
Oiez que fist li sainz ou il n'a point d'amer,
Por ce qu'il ne se puissent por rien de lui gaber.

Les pierres et les verges fet tot meitre en um mont,
De Dieu les conjura, le droit seignor del mont.
“Ou sont li dui waslet,” fait il, “qui suï m'ont?”
De lor avoir reprendre, s'il wollent, les semont.

Li dui honme s'aprochent pres de l'apostre lors,
Si voient que les verges sont devenues ors,
Et pierres pretioses, vertuoses et fors
Li gallet, la gravelle c'ons traist de la mer fors.

“Certes,” fet soi li pueples, “c'est miracle novele
Qu'i a fait or des verges et rubis de gravelle.”
Cist ne sert pas la gent de guille et de favelle,
Ke li Sains Esperis maint en lui et revelle.

Li dui waslet se pensent se l'avoir reprendront.
Bien voient, s'il le prennent, qu'al prendre mesprendront,
Ker james en bone ouvre nul jor ne reprendront,
Ne la gloire celestre a avoir n'aprendront.

L'avoir n'ont mie pris, ains l'ont tout coi laissié.
Vers l'apostre s'en wont andui tout eslaissié
Par fine repentanche cascun le col baissié;
De cem qu'il ont mespris sont dolant et plaissié.

“Sire,” font li dui honme, “n'avon cure d'avoir,
Ainz volon estre pouvre por l'amor Dieu avoir.”
Fait li ewangelliste: “Vos dites grant savoir,
Sel porrois au grant jor de jugement savoir.”

L'apostre s'esjoist de lor bele aventure,
De cen qu'il sont venu por Dieu a lor droiture.
A l'or vint et as pierres, ses seigne et reconjure
Si que cascune chose repaire a sa nature.

Issi avint l'apostre en cele grant chité
Con je vos ai nonchié et dit et raconté,
Et touz cil quil l'avoient de devant despité
Sont a Dieu converti et pleurent de pité.

Saint Johan qui petit a de repos et d'aise
A mont gent convertie en la grant terre d'Aisse.
Mes or n'est mie droiz que de l'effant me taisse
Quil vint en la chité qui siet sor une agaisse.

Al vesque de la chit a conmandé celui
Quil puis fist a maint honme et damage et ennui,
Ker par malvaisse garde c'on ot prisse de lui
Est devenu robere, si n'esparne nului.

Saint Johans a mont bien en lui souspechonné
Que l'ennemis l'avoit atrait et acoré,
Et tant avoit de lui malmis et machelé
Que, s'il n'a tempre aïe, mal se vit omques né.

Mal se vit omques né, se il n'a tempre aïe;
Ker son cors a perdu, toute s'ame traïe,
K'en une forest maint, grant, espeisse et haïe.
S'est sires des larrons et de la gent haïe.

Au vesque vint enrant, l'enfant li demanda
Ke il em bone foi garder li conmanda,
Et cil quil l'enfancon malveissement garda
Ne li soit que respondre, seint Johan regarda.

“Ou est,” fait il, “l'enffans?” Dist l'envesque: “Ne sai;
De lui faire proudonme me mis en grant essai.
Kant jel woil faire clerc, et il se refist lai,
En la grant forest main la ou je perdu l'ai.”

“Sire,” fait soi l'envesque qui en tremblant parla,
“Il est voirs qu'il fu clers, et qu'a escole ala.
Puis aprist a embler, tant fist et tribola
C'or est roi des larrons el bois ou il ala.”

Kant li ewangellistes cele parole entent,
Ses cheveux et sa barbe ront et detire et tent.
Sor un ronchim monta, c'omques plus n'i atent.
Vers le bois as larrons cort et veit et destent.

Vers le bois as larrons plorant, crïant s'en va,
Tant cerche la forest que il celui trouva
Vers qui li niches vesques nichement se prouva,
Kant li ewangelistes bien garder li rouva.

Sor les larrons s'embat, quil ne s'en donnent garde,
Et s'a chelui veü qui iert issuz de garde.
Mes si tost conme cil l'ewangeliste esgarde,
Sa wolenté malvaisse tout enrant l'i detarde.

Li lerre voit l'apostre, son cuer restraint et donte,
Quer or primes soit il que sa malvestié monte
Et li pechié mortel dont omques ne tint conte;
Si s'en fuit par le bois de fin duel et de honte.

De fin duel et de honte s'en vait parmi le bos
Con cil quil mes ne quide avoir point de rados,
Et li ewangellistes l'escrie et suit au dos
Quil plus iert doulz et dignes que nus de char et d'os.

Li lerre se regarde, si atent et detrie,
Et seint Johans li dit bonement et otroie
Ke il avra merchi, se il la quiert et prie;
“Mes garde que por rien ne te despoire mie.”

“Ha! sire,” fait li lerres, “seins hons dignes et haus,
Roberre sui, mordriere, feul traïstres et faus.
Quil porroit pardonner tant pechiez et tanz maus?”
Et seint Johans li dist: “Le pere esperitaus.”

“Beau filz,” fait li apostre, “de ton mal te recroi;
Repaire a droite voie, Dieu aimme et serf et croi,
Et ge prenc tes pechiés touz sour m'arme et sor moi,
Si qu'al grant jugement en respondrai por toi.”

Kant li lerre l'entent, droit as piez li chaï,
De cen qu'il a meffait se tient trop a traï,
Et s'il ainc mal ama, or l'a si enhaï,
K'a bones ouvres faire ra son cuer envaï.

Son cuer a ratiré del tout a bien a faire,
Mont set bien em plorant ses granz pechiez deffaire,
Et issi doit cascuns repentans adiés faire,
Ker repantanche toult volenté de mal faire.

Comment, est dont cil quites sol por repantement?
Oïl, quer repantanche garist si neitement
Ke se cil n'a em pense de vivre longuement,
Sil li pardonne Dex sanz nul atendement.

Dont ne waut nule rien sanz bone repantanche?
Non, voir, quer repentir atrait la penitanche,
Ker cil quil se repant en repentant estanche
La male ouvre del cors et la grant mesestanche.

Grant joie a li apostres del repentir celui
Quil n'avoit esparnié a ochirre nullui.
Or l'a geté li sains fors de honte et d'ennui,
A Dieu l'a converti, sil l'en meinne ovec lui.

Awec lui l'en mena, quant il converti l'ot,
Li peuples et l'envesques de la cit dire l'ot
Si que n'i a celui seint Johan mont ne lot,
Kant il a miel geté de si poignant malot.

De si poignant malot a geté ree et miel
Quil soloit estre plein de venim et de ffiel,
Dont puet estre parans a l'angre seint Michiel
Par miracles ouvrer et par vooir el ciel.

L'apostre prent congié, vers Ephese repaire,
Drois est qu'a si haute ouvre et ses biens faiz repaire.
Mainte cire a ostee de gent et mainte pere
Fors des mains l'ennemi qui sire en iert et mere.

Bien l'a fait despostir li sainz de sa mairie,
La gent a sarmonnée et doucement mairie.
Et la divinité lor a si esclairie
Ker trestoute la terre est a Dieu repairie.

Cil qui touz tens fu bons ne mie par ondees
A sept hautes yglises en sept chités fondees
Et les vesques sacrés et les genz esmondees
Quil de pechiez morteuz estoient sorondees.

Touz les a pris en garde et a droit point remis,
Et touz lors grans pechiez degastez et malmis,
Et de lor irresies touz ostez et demis.
Puis revint en Ephese entre ses douz amis.

En Ephese est venu, quant tot ot mis a point
Si qu'en toute la terre de malvestié n'out point,
Ker si fort les atache en creanche et a point
Que cil quil les sout poindre nes touche mes ne point.

L'escripture nos mostre quil n'est mie mentanz
Ke l'apostre vesqui droit soixante sept ans
Puis la mort Jesucrist, tant que fu lieu et tanz
Qu'il parti de cest siecle, si com je sui contanz.

De cest siecle parti, si com je woil conter,
Cil quil malvés cuer fist et plessier et donter.
Bien le woult Jhesucrist desor toz amonter,
Ke en char et en os le ffist es chielz porter.

Ker quil weult woir despondre et conter et nonchier?
Un jor s'aparut Dex a son ami tres chier,
Au seint ewangeliste qui ainc ne wout pechier
Ne sa virginité rompre ne depechier.

“Johan,” fet nostre sire, “je t'ai ton terme mis
De venir en mon regne, que pieche a te pramis.
Meingier ouvec tes freres et ouvec tes amis:
Chi sui venu por toi, qu'autre n'i ai tramis.

Venus te sui semondre por seoir a ma table
Ovec tes autres freres el regne delitable
Et por cen que Je t'ai trouvé le plus estable,
Te ferai desor touz et mestre et conestable.”

Graces rent et merchi li sains son criator
De si haute semonse et de son droit ator.
Fet Dex: “Tu n'as respit fors que d'ui en tierc jor,
Ke tu o moi ne wienges sanz plus lointain sejor.”

Nostre sire se part de son coisin a tant,
Et si deciple ovec, ja n'en irai mentant,
Devant l'ewangeliste resont el ciel montant.
Au tiers jor fist l'apostre ce que g'irai contant.

N'est droiz de ceste estoire, seignors, que je vos mence;
Li jors de la samonse fu par un dïemanche,
Et li sains quil nascus iert de droite semenche
Des la mie nuit droit ses matinnes commenche.

Au matin dist ses ourres, cen qu'a jor apartint,
Con chil quil sainte yglise en saintee maintint.
Le jor chanta la messe, et li pueples i vint.
Oiez qu'au douz apostre apres la messe avint.

Quant cantee ot la messe, si preeca som pule:
“Ha!” fait il, “boine gent, ne soiés pas avule,
A Dieu servir ne doit avoir ocoison nule,
Et qui le fait vers lui en infer se recule.

Atrés vos ai a Dieu et a creance droite,
Entre vos n'iere plus, quer li sires me coite
Dont je vos ai monstré foi et creanche droite,
Or pri cascun de vos qu'i en bone ovre esploite.

Esté vos ai compaig et maistre d'enseignier,
Ne laissiez pas orgoil dedenz vos cuers baignier,
Q'umiliténe puet orgoil acompaignier,
Ne Dex ne het riens tant comme il fait desdeignier.

Se vos volez avoir la seignoril hauteche,
Gardez que ne demuert en vos cuers male teche,
Et laissiez avarice et si plaintés largesche,
Et soiez neit et caste, c'est la greignor nobleche.

Se vos avez o vos couvoitisse, leschié lle,
Ker couvoitise seulle deffait toute l'eschielle
Par c'on monte enz es cielz, et envie renfiele
Tout quant c'umilitez radouchist et enmiele.

Orgoil et couvoitié et envie et luxure
Font le cors ové l'ame mener vie mont sure,
Mes cuers ou chasteez et humilité dure
Ne doute de ces vices le venim ne l'ordure.

Por vostre preu vos pri et por Dieu, bone gent,
Ke vos ne couvoitiez richesce, or ne argent,
Ne ne soiez felon, orguellieuz, negligent;
S'en irez devant Dieu bien acesmé et gent.

Plus ne vos sai que dire, plus ne puis demorer.
Pensez de Dieu servir de cuer et aorer
Ke li feil annemis ne vos puist devorer.”
Et tuit cil quil la sont conmenchent a plorer.

Por pitié de l'apostre touz et toutes plorerent,
Parfondement l'enclinnent, douchement l'aorerent,
Por voir la merveille el monstier demorerent,
Dont mont s'emerveillierent trestuit cil quil la erent.

Oiés tres haut miracle et bien divers afaire!
Par detriés son autel a fait sa fosse faire.
Puis la fist neitoier et la terre fors traire,
Puis entra par dedens, si con je woil retraire.

Kant entrés fu dedenz, voiant toz s'est couchiez,
De riens ne se repent, c'omques ne fist pechiez,
N'omques ne fu ses cors entamez ne blechiez
Ne ses douz cuers loiax de nul mal entechiez.

Chil quil sainz fu en arme et en cors et en ovre
Joint ses mains vers le ciel, ses eulz et sa bouche ovre,
Puis dist: “Pere des cielz, vers qui nus ne se couvre,
Ne souffre qu'ennemis se puist vers moi removre.

Sire, par qui est fais et crïez tout li mons,
Quil tout remés en chendre, quer teuz enn est li mons,
Vostre loi ai monstree par moz plains de sarmons.
Or sui tout prest d'aler la ou vos m'avez semons.”

Essi a dit li sires quil ainc mal n'aprocha.
Ses mains jointes, vers Dieu esrant se parcouca.
En tel maniere clos ses eulz et sa bouche a
Si que li plusors dient: “Omques mort nel toucha.”

Si com li pueples iert entor lui arestez,
Descent enz el monstier une si grant clartez
Ke cascun chiet a terre forment espoientez.
Dont fu l'ewangelistes lasus es chielz portez.

Es chielz en fu portez tout en char et en os
Li sainz douz, hauz et dignes, si que bien dire l'os.
Par le commandement Jhesucrist, par son los
L'em porterent apostres et des chielz li sainz os.

Car Dex quil li avoit sa mere conmandee
I a droite raison veüe et esgardee.
Por cen qu'i li avoit au besoig conmandee,
L'en fist issi porter conme ele fu portee.

Es chielz em fu portez en char, en os, en ame
Li sains ewangelistes ausi conme la Dame.
N'a mestier desor lui de sarqeu ne de lanme,
Ker assis est es chielz sor le plus haut escame.

La clartez s'en rala si conme nos dison,
Et li peuples venu refu de pasmeson.
En la fosse resgardent par grant esmarison,
Si n'i voient dedenz se manne de ciel non.

Puis ont la fosse emplie de terre et recouverte
Qu'il ravoient trouvee toute wide et ouverte.
Cascun jor i avint une miracle aperte 
Sor la fosse au baron dont la parole est certe.

Or ne soit nus de nos en effroi n'en redout,
Qu'il est voirs que la terre s'esmuet ades et bot
Sor la fosse celui quil waut assez et mont
Si que semble c'uns hons i dorme tout debot.

Un petit sui en doute, ne sai se c'est a tort;
Ker cil d'Ephese dient c'omques ne rechut mort
Por la terre quil boute tout ades et resort.
Ainz dient: “Encor vit, s'i se repose et dort.”

Puis que j'ai translatee ceste vive matire,
Dire doi et despondre trestoute la matire,
Por quoi l'ewangelistes ne senti nul martire,
Et que sa char humainne demora tout entiere.

Entiere demora toute s'umainne chars,
Ker de tout bien fu larges et de pechié eschars;
Riens ne forfist en terre, dont fu cen droit esgars
Qu'il ne fu decolez, cruchefïez ne ars.

Conment? Dex rechut mort en croix et fu plaiez.
Puet dont estre cis sains sanz martire apaiez?
Oïl, et s'en fu il de maint mal essaiez,
Mes ainc por cen ne fu esfreez n'esmaiez.

Voirs est que Dex souffri grief martire por nos,
Kant il souffri la mort dont li morseax fu glos,
Puis fist souffrir martire a ses apostres tous,
Mes sanz mal trespassa l'ewangelistes dous.

Cil fu de seinte yglise confort, solas, lumiere,
Dont Dex dist une fois a mon seignor saint Pierre:
“A toi,” fait il, “ne monte ne cist ne sa maniere,
Ainz woil que issi maigne tant que revenus iere.”

Del saint ewangeliste ai la vie retraite
Et misse enz en roumans et de latim estraite,
Et tant de m'enscïence i ai mise et atraite
Que nus ne m'en doit dire willain mot ne retraite.

Ce pri a haut baron dont j'ai fait recordanche
Qu'il fache venir m'ame a si droite acordanche
K'ele face en cest siecle de ses maus amendanche,
Et il par sa pitié me doinst forche et aidanche.