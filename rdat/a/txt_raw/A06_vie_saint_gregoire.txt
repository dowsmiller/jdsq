Or entendez seigneurs, que Jhesus vous beneye,
Le glorieux du ciel, filz de sainte Marie.
Si orez de Gregoire, et l'ystoire et la vie.
Pour paradis avoir, souffry grande hachie.

En l'onneur du hault Dieu, le Pere droiturier,
Et de sa doulce Mere, qui tant fait a priser,
Vous diray ung beau dit, maintenant sans targer.
Dieu lui ottroit sa grace qui l'orra sans noisier.

Le dit que je diray, est de vraye matiere,
D'un conte moult preudomme qui tenoit grant empiere;
Dieu servoit et sa mere de voulenté entiere;
Une femme espousa de moult bonne maniere.

Le conte et la contesse vivoient saintement;
A Dieu servir mettoient tout leur entendement.
Deux enfans leur donna le Pere omipotent,
Qu'il n'out autz si beaulx dessoulz le firmament.

La dame qui auvit ains en dieu sa pensee,
Oult deux enffans moult beaulx, tous deux d'une portee,
Dieu en ont gracié, et la Vierge honnouree

Le conte et la contesse, ce sachiez sans mentir,
Firent bien noblement leurs deux enffans nourrir.
Et tant que la contesse couvint illec mourir
Et du conte assez tost refist Dieu son plaisir.

Quant le conte senti la mort qui l'a sourpris,
Ung chevalier manda, qui estoit du pays;
Moult se fioit en luy, qu'il estoit ses amis;
A garder lui laissa et sa fille et son filz.

Les deux enffans estoient de moult noble nature,
Et forment s'entramoient: c'est la verité pure;
De marier n'avoient ne l'un ne l'autre cure.
Plaise vous a entendre merveilleuse adventure:

De nul pechie n'estoient en mauvaise pensee,
Si alloient disant les gens de la contree
Qu'il faisoit de sa seur come de s'espousee,
Tant que jusques a eulx fut la chose contee.

Quant le damoiseau a celle nouvelle ouÿe,
Grant dueil eult en son cueur, puis dit: “Virge marie,
De si vilain pechié ne nous souvient il mie.”
Puis appella sa seur et lui dist: “Doulce amie,

Ces gens de dehors dient, c'est chose prouvee,
Que nous amons l'un l'autre d'amour trop diffamee.
Las, nous n'en avons eu ne talent ne pensee,
Mais a maint home a tort mauvaise renomee.”

C'est trop vilain pechié de mesdire d'autruy;
Ge l'en ne scet pour vray qu'il soit ainsi de luy,
Et quant on le scet bien, pour voir, qu'il soit ainsi,
Ne le doit on point dire que il n'en ayt ennuy.

Cil qui mesdit d'autruy, si fait trop grant oultrage,
Car il ne scet cobien il lui porte domage.
Du damoiseau dirons, qui fut courtois et sage:
Il a dit a sa seur: “Vecy trop grant servage,

Car tous ceulx sont dampnez en mon entencïon
Qui ont mesdit de nous a tort et sans raison.
Il vault mieulx, ce me semble, que le pechié fachon,
Qu'ilz allassent pour nous a tel dapnacïon.”

Lors se sont eulx deux mis a ce grant pechié faire.
Le damoiseau en l'eure a sa seur oult a faire.
Vng enfant engendrerent, courtois et debonnaire,
Dont vous orrez la vie, se vous vo voulez taire.

Une fois seulement en sa seur habita;
Du pechié l'un et l'autre tantost se confessa.
Pour l'amour Dieu donerent de leurs biens ca et la,
Tant que la damoiselle d'un beau filz delivra.

Quant elle fut delivre de l'enffant vrayement,
Elle manda son frere et il vint erraument.
L'enffant lui a monstré, qui estoit bel et gent,
Mais quant il le regarde, moult oult le cueur dolent.

Puis lui dist: “Belle seur, que pourrons devenir?
Pour parolle de gens, ne laissons a mourir.
Les deux cueurs de noz ventres deussent parmi partir.”
Et elle respondi: “Dieu fera son plaisir.

Faittes faire, beau frere, ung escrin sans delay,
En quoy mon enfanchon, s'il vous plaist, coucheray.
En ces tables d'ivire la besongne escripray,
Comment vous l'engendrastes, et comment le portay.”

Son frere respondi: “Je feray vo talent.”
Ung panier a fait faire, bien tost et promptement.
Et puis si lapporta a sa seur erraument;
Lors coucha son enffant dedens moult sagement.

Au panyer a couchié son enffant en ung lit,
Et puis le comanda a tres doulz Jhesucrist,
Et les tables d'ivire avec l'enfancon mist,
Ou la besongne estoit mot a mot en escript.

Puis a dit a son frere, sans point de demourer:
“Portez ce panyer en ung batel en la mer,
Et puis si le laissiez tout a par luy aller.
Au plaisir de Jhesus le comanda tourner.”

Et cil print le panyer; en ung batel la mis,
Et puis le commanda au Roy de paradis.
Si bon vent lui donna le tres doulz Jhesucris,
Quil arriva bien tost en estrange pays.

Et puis s'en retourna a sa seur erraument,
Qui moult avoit le cueur courroucé et dolent.
Pour leur enffant plouroient eulx deux moult tendrement;
A dieu le recomandent de cueur tres doulcement.

Or diray de l'enfant, sans longue demouree,
Qui s'en alloit tout seul parmi la mer sallee.
Ung moult vaillant abbé estoit en la contree,
Qui avoit envoyé pescher celle journee,

Qu'il vouloit tenir feste par devers sa maison;
Mais les varlés a l'eure ne prindrent du poisson.
Le panyer ont trouvé, et dedens l'enffancons;
A l'abbé le porterent, si l'ont mis a raison:

“Sire, nous ne povons point de poisson peschier,
Mais nous avons trouvé sur la mer ung panyer;
Ung enfant a dedans, qui moult fait a priser;
Oncques plus beau ne veismes selon nostre cuider.”

L'abbé print cest enffant; en son gueron l'a mis,
Et l'enffant maintenant luy a jetté ung ris.
“He Dieu,” ce dist l'abbé, “porroit ce estre ung filz?
Se cest ung enfant masle, bon poisson avez pris!”

Lors fut desvelopé maintenant l'enfanchon;
L'abbé regarde es tables, si dist ceste raison:
“Il est de noble lieu; il portera mon nom.
Se Dieu plaist il sera encore moult preudom.”

Gregoire lui mist nom le bon abbé vaillant,
Plus croissoit en ung an qu'en quatre ung autre enffant.
A l'escole fut mis, moult fut bien aprenant.
L'abbé si l'amoit plus que nulle riens vivant.

Gregoire scet des livres tres bien et largemement;
En Dieu et en sa Mere mist son entendement.
Forment estoit aymez de toute bonne gent,
Car il estoit enffant de beau contenement.

Moult par estoit Gregoire de belle contenance;
Quanqu'il faisoit venoit a chacun a plaisance;
Il ne vousist pas faire a nul home grevance;
Jhesucrist comenca a servir en s'enfance.

“He Dieu,” se dist l'abbé, “dame sainte Marie,
Com il sera preudon s'il maintient ceste vie!”
Mais assez tost fut faitte d'eulx deux la departie,
Si com je vous diray, se ma voix est oÿe.

Or tairay de Gregoire, qui fut avec l'abbé,
Et diray de son pere, mais qu'on moit escouté,
Et de sa gentil mere, qui tant oult de beauté,
Qui pour leur enffant ont tendrement souppiré.

Son peres et sa mere sainte vie menoient;
De leurs biens largement pour l'amour Dieu donnoient;
Pour l'enffant, nuyt et jour, forment se dementoient,
Mais a nulle personne riens dire n'en vouloient,

Son pere si chaÿ en une maladie,
De quoy il escouvint qu'il en perdist la vie.
La dame demoura moult forment esbahye,
Quant elle ot de son frere perdu la compaignie.

La terre demoura tout a la damoiselle;
En trestout le pays n'avoit femme si belle.
Dieu servoit de bon cueur, et la Vierge Pucelle,
Mais en brief temps si vint une malle querelle:

Ses hommes et sa gent la vouldrent marier;
Ung conte du pays si la voult espouser,
Mais elle ne si voult nullement accorder.
Et cil dit qu'il l'ara a mouller et a per,

Et tousjours luy respont: “Ja ne m'espousera.”
Et le conte lui dit tousiours que si fera.
Moult grant foison de gens sur la dame mena;
Tant fist que par sa force dedens la terre entra.

Le conte par sa force en la terre est entré.
Or diray de Gregoire l'enfancon bien sensé:
Au pays ou il fut n'avoit hom mieulx lettré;
Ung jour par ung matin, s'en vint devant l'abbé,

Et lui dist sagement: “Sire, qui est mon pere?
Et me dittes aussi nouvelles de ma mere.”
Lors cheÿ a l'abbé par les yeulx eaue clere;
A terre chiet pasmez de grant douleur amere,

Qu'il voit bien que Grigoire de lui se partira;
Puis pense que jamés nul jour ne le verra.
L'abbé tout mainten; les tables lui bailla.
Gregore les regarde; de douleur souspira.

“Helas!” ce dist Gregore, “Vecy trop grant douleur,
Quant je suis engendré du frere et en la seur.”
Son parain comanda a Dieu, par grant doulceur,
Et dist qu'il ne fera d'aller plus de demeur.

Gregore prist les tables; en son sain les pendi,
Et dist que jamais jour ne partiront de lui.
L'abbé ploura forment quant de lui se parti;
Le comanda a Dieu qui de vierge nasqui.

Ung cheval lui donna l'abbé pour chevaucier,
Et si lui a donné d'argent ung grant sommier.
Lors se parti Gregore sans plus y delayer;
Quatre jours chevauca, sans point soy atargier.

Gregore chevauca et par bois et par prez;
Et sachiez de certain, qu'il estoit moult yrez.
Une escorgie fist de fouez bien nouez,
De quoy il se batoit les flans et les costez.

Quant il revit estables de grant douleur amere,
Com il fut engendré de la seur et du frere,
Lors sen batoit forment, et souffroit moult misere,
Pour avoir paradis, l'amour de Dieu le pere.

Gregoire chevauca par maint pays sauvage;
En Dieu et en sa mere avoit tout son courage.
Ung jour se fist passer parmi la mer a nage;

Une si grant tempeste leva parmi la mer
Que les marchans ne sceurent de quelle part tourner.
Quatre mois et demy les couvint sejourner;
Quant a port arriverent ont prins a cheminer.

En la terre sa mere Gregoire est arrivé;
Par la terre chevauce et parmi la conté.
Les gens de la contree si l'out araisonné
Chacun si lui demande de quel terre il est né.

Dist Gregoire: “Je suis d'un estrange contre,
Et qui a ceste terre si laidement gastee.”
Les bonnes gens lui ont la besongne contee;
Mené l'ont a la dame, sans longue demouree.

Devant la dame vint Gregoire maintenant;
Grant fut et parcreü, courtois et advenant,
Et fort et courageux, hardi et combatant;
La dame salua du Pere tout puissant.

“Damoiseau,” dist la dame, “de quel terre estes né?”
Dist Gregoire: “Je suis d'un estrange contré.”
Vray Dieu, elle l'avoit en son ventre porté,

Mais el ne scavoit pas qu'il fust de son linage,
Si lui resembloit il de mains et de visage.

“Damoiseau,” dist la dame, “se me voulez aider,
Je vous donray deniers et argent et or mier,
Et si vous feray faire en brief temps chevalier.”
Lors respondy Gregoire sans soy point delayer,

Et a dit a la dame: “Je ferai vo tallent.
Faittes mander au conte sans nul delayement,
Que se il veult bataille contre moy seulement,
Qu'a luy me combatray, corps a corps lyement.

Et se je le puis vaincre de cy se partira,
Et se je suis vaincus, il vous espousera.”
“Damoiseau,” dist la dame, “moult bon conseil y a.”
A ung de ses barons la besongne conta.

“Dame,” dist le baron, “vostre commant feray.”
Lors est venu au conte maintenant, sans delay.
La chose lui conta, lequel fut en esmoy:
“Et non pourtant a lui je me combateray,

Et se je le puis vaincre, foy que doy saint Martin,
J'aray a mariage la dame de franc lin.
Dittes luy, sil vous plaist, qu'il y soit le matin
Adoubé de ses armes, la dehors soubz le pin.”

Le baron s'en retourne, sans point de demouree,
Puis si a a sa dame la besongne contee.
“Se Dieu plaist,” dist Gregoire, “et la Vierge honnoree,
Il sentira au cueur le trenchant de mespee.”

Gregoire si fut fait celle nuyt chevalier;
Le lendemain matin s'alla apparillier.
Puis est monté dessus ung beau courant destrier.
Soubz le pin est venu, sans point de delayer.

Le conte fut armez tres bien d'autre partie;
Chacun d'eulx tint forment la lanche en sa poignie,
Puis se sont eslaissiez parmy la grant prarie.
Gregoire se commande a la vierge Marie,

Puis brocha le cheval de l'esperon picquant,
Et le conte le fiert sur son escu devant,
Et Gregoire fiert luy a loy d'homme vaillant;
Les jambes contre mot l'abat de cop ferant.

Gregoire a abbatu le conte du cheval;
La dame qui le vit dist: “C'est coup de vassal!
Je vous pry de bon cueur, doulz Pere espirital,
Quil ne soit nesung homme qui lui puist faire mal.”

Le conte se relieve dolent et yrascu;
Ou que il voit Gregoire, celle part est venu.
Du brant fourby d'achier, son cheval a feru,
Si que mort le trebuche, et Grigoire est cheü;

Mais il se leva sus, sans point d'arestoison,
Puis est venu au conte, si lui dist a hault ton:
“Mon cheual avez mort, c'est trop grant traÿson.
Mais bien tost en arez le vostre guerredon.”

Lors a traite s'espee qui lui pent au costé;
A mont sur le heaulme l'en a tres bien payé.
Du coup qu'il luy donna, est trestout estonné
Et ne s'en failli gueres qu'a terre n'est versé.

Quant Gregoire senti le conte canceller,
Gregoire de rechief luy va grant coup donner.
Le conte chief a terre, plus n'en peult endurer,
Et Gregoire luy va le hëaulme hoster.

Quant le conte senti son hëaume perdu,
Saches certainement que moult fut esperdu.
Il a dit a Gregoire: “Je me tieng pour vaincu.
Pour dieu, ne m'ochis mie, qui en croix fut pendu.”

“Sire,” ce dist Gregoire, “par la foy qu'a Dieu doy,
Puis que vous vous rendez, ja mal ne vous feray;
Mais vous vous en venrez maintenant avec moy.
J'ay promis a la dame que je vous y menray.

Vous venrez a la dame, les tors fais amender.
Vous n'y arez ja mal dont vous puissez garder.”
Au chastel le mena sans gueres arrester.
La dame court Grigoire baiser et accoler.

“Damoiseau,” dist la dame, “vous avez bien ouvré
Il sera maintenant a ma chartre jetté.”
“Non sera,” dist Gregoire, “dame, s'il vous agré,
Mais quanqu'il a meffait, vous sera amendé,

Car je luy ay promis que ja mal il n'ara.
Les tors fais qu'il a fais, il vous amendera,
Et sur les euvangiles aussi il jurera
Que jamais en sa vie, il ne vous meffera.”

“Sire,” ce dist le conte, “Je feray vo talent.”
Sur saintes euvangiles a juré erraument
Que jamés a la dame ne fourfera noyent.
Lors lui donne congié de raller a sa gent.

Le conte se retourne arriere en son pays.
Or diray de Gregoire, qui fut preudz et hardis,
Et de sa gentil dame qui tant ot cler le vis.
Doulcement luy a dit: “Vous estes mes amis

Gentilz homs,” dit la dame, “s'espouser me voulez,
De trestout cest pays serez seignur clamez.”
“Sire,” font les barons, “bien serez assenez.”
Tant luy ont conseillié qu'il s'i est accordez.

Gregoire par matin doulcement se leva;
Par grant devocion en sainte eglise alla;
Le tresdoulz Jhesucrist de bon cueur depria,
Puis ne demoura gueres que sa mere espousa.

Li tost comme Gregoire ot sa mere espousee,
Les barons et les gens ont grant joye menee.
Les nopces furent faittes grandes celle journee,
Mais la feste fut puis a grant douleur tournee.

Gregoire si s'ala avec sa mere couchier;
De lui fist son talent. Celler ne le vous quier.
Mais il ne scavoit pas le mortel encombrier,
Car tout son cueur mettoit au Pere droiturier.

Gregoire chacun jour en une chambre entroit,
Com il fut engendrez estables regardoit
De scourgies nouees, si forment se batoit
Que contre val les flans son cler sang en couloit.

Auec sa mere fut sept ans en mariage.
Tous les jours au matin se batoit par usage.
Du mal que il souffroit luy palit le visage,
Mais a nulle personne ne disoit son courage.

Sa femme et sa mere l'aimoit de grant amour.
Un soir apres souper lui dist: “Mon chier seignour,
Je vous perchoy trop fort pallir vostre coulour.
Je voy que vous sentez au cueur bien grant doulour.”

“Non fais,” ce dist Gregoire, “Je suis trestout haytiez.”
“Par ma foy, beau sire, donc n'estes vous pas lyez?
Puis que vous m'espousastes estes trop empirez.

Dittes moy de quoy c'est, je vous prie, beau sire.”
Lors se baissa Gregoire, qui ne lui voult pas dire.
Ung pou se pourpensa, puis commenca a rire.
Mais par le corps sentoit moult douloureux martire;

Jusques a lendemain la chose demoura.
Gregoire par matin dedens la chambre entra;
Sa mere fit ung trou par ou el regarda.
Quant elle vit les tables, grant douleur demena.

Quant elle vit les tables, elle dit haultement:
“Mon filz m'a espousee! De dueil le cueur me fent.
Avecques moy sept ans a esté tellement.”
Or commenche a gregoire sa paine et son tourment.

Si tost come le sceüt, il a dit: “Dieu, vray pere,
Or suis je engendrez en la seur et du frere;
Encore qui pis est: j'ay espousé ma mere.
Bien me deust on crever le cueur, c'est chose clere.”

Sa mere vint a luy, comme femme desvee,
En disant: “Mon enfant, quel povre destinee!
En mes flans vous portay, et m'avez espousee.”
Par destresse de cueur a terre chiet pasmee.

A la noise qu'ilz firent, chacun si assembla.
La chose fut sceüe tantost et cha et la.
Gregoire jure Dieu, qui le monde fourma,
Qu'en itelle contree jamés ne demourra.

Lors veïssiez barons et chevaliers pleurer,
Dames et damoiselles leurs cheveulx de tirer.
Le grant dueil qu'ilz menoient, ne vous porray conter,
Pour leur seigneur Gregoire, qui s'en vouloit aler.

Sa mere lui dist: “Filz, avecques vous yray.”
“Non ferez, dame, par la foy que vous doy.
Avec moy ne vendra nulluy fors Dieu le Roy,
Qui me conseillera, car grant mestier en ay.

Hors du pays yray ma penitance faire.”
Adonc recommenca la povre gent a braire.
“Demourez avec nous, gentilz homs debonnaire.
Quant en voulez aller, forment nous doit desplaire.

A sire, que fera la povre gent menue
Qui par vous a esté nourrie et soustenue?
Ils doivent bien pleurer car leur vie est perdue.”
Quat Gregoire les ot, tout le sanc luy remue.

Son aumosnier appelle, si lui dist doulcement:
“Donnez leur a chacun ung gros tournois d'argent.
Je m'en yray toudis, trop me font de tourment;
Mais onc n'y oult celluy qui en voulsist noyent.”

Or chevauce Gregoire, a Dieu a mis s'entente,
Et sa mere demeure, qui forment se demente,
Et dist: “Las, que feray, la chetive dolente,
Quat mon filz ma laisse mort vien et si mavance?

Car plus grant pecheresse ne fut de mere nee.
Bien doy mal dire l'eure que je fus engendree.”
Si grant dueil a au cueur, qu'a terre chiet pausmee,
Et puis si s'escria quant el fut relevee.

Jamais possessïon de terre n'en tendra,
Aincoys vendra trestout, l'argent pour Dieu donra.
Come povre chetive par le pays yra,
Pour avoir Paradis, car grant mestier en a.

Trestout son heritage et sa terre vendi;
Aux poures mendians l'argent en departi,
Si qu'onques n'en retint vaillant ung parisy.
Par le pays alla, Dieu de bon cueur servy.

Come povre chetive par le pays alla.
Quant elle voult menger, pour Dieu le demanda.
Chacun peult bien scavoir povreté endura.
Or diray de Gregoire, Dieu gard qui se taira,

Qui cheuaucha ung moys sans gaires s'arester.
Il laissa son cheval qui nel poult plus porter.
A ung port de mer vint, que je ne scay nommer;
En l'ostel d'ung preudomme s'est allé hosteller.

Son hoste le regarde, qui fut grief et dolant;
Son estat lui a dit Gregoire maintenant.
Et lui dist: “Je vouldroye avoir herbergement
Auquel peusse servir mon Dieu benignement.

Je vouldroye bien estre en une ysle de mer,
Si que je ne peüsse a nul home parler.
Se vous m'en scaviez, sire, aucun conseil donner,
J'yroye voulentiers ma penance endurer.”

Lors l'oste respondi, qui n'estoit point vilain:
“Pres de cy a vne ysle que vous verrez demain.
Il ya vne roche, je vous dy de certain,
Dont j'ay la chef ceans, vous verrez le remain.”

Si tost que Gregoire eult son hoste oÿ parler,
Qu'il auoit une roche dedens ysle de mer,
Il lui dist doulcement: “Se m'y voulez mener,
Mon cheval et ma robe vous vouldroye doner,

Et trestout mon argent aussi vous donneray.”
L'oste luy respondi: “Et je vous y menray.
Dittes moy vostre nom, s'il vous plaist, sans delay.”
“On m'appelle Gregoire, je vous le dy pour vray.”

Jusques a l'endemain la chose demoura.
Quant l'oste fut levé, Gregoire en appella.
Dedens l'isle de mer, promptement le mena,
Et la clef de la roche avecques lui porta.

Si tost que saint Gregoire fut en l'isle mené,
Tout droit devers la roche est son chemin tourné.
Son hoste la defferme, et il est ens entré.
Par grant devocïon s'est a Dieu commandé,

Puis a dit a son hoste moult debonairement:
“Or refermez la roche, tost et delivrement,
Et men bailliez la clef, car je la vous demand.”
“Sire,” dist le preudom, “je feray vo talent.”

Et le preudomme en l'eure la roche bien ferma;
La clef tout maintenant a Gregoire bailla.
Si tost com il la tint, en la mer la jetta,
Puis a dit a son hoste: “Je demouray decha.

Jamais de cy n'yray, si sera retrouvee.”
Le preudom s'en alla, qui n'y fist demouree,
Et Gregoire demeure, qui a mis sa pensee
A servir Jhesucrist et la Vierge honnouree.

Gregoire demoura dedens la roche bize;
La trouua il le chant qu'on chante a sainte eglise.
Sa pensee estoit si en l'amour Dieu esprise
Qu'a nul autre delit avoit s'entence mise.

Gregoire demoura en la roche marine;
Dieu servoit de bon cueur, et la Vierge benigne.
Sept ans y fut dedens, c'est la verité fine;
Pour Paradis avoir, mena grant discipline.

Gregoire qui a mis en Dieu tout son courage,
Fut sept ans tous entiers en cellui hermitage,
Que onques n'y menga ne pain ne nul potage;
Aussi vellu devint, comme beste sauvage.

Les ongles avoit grandes en guise de griffon,
Mais il avoit en Dieu mis son entencïon
Que de nul pechié faire n'avoit intencïon.

Il fallut en ce temps ung apostole a Romme.
Le tres doulz Jhesucrist, qui tous les biens nous donne,
Manda aux cardinaulx, vrayement c'est la somme,
Qu'ilz prensissent Gregoire, qui tant estoit preudomme.

Les cardinaulx le firent bien longuement querir,
Mais de luy ne povoient nulle nouvelle ouÿr,
Jusques a celle heure qu'il vint a Dieu plaisir
Que ceulx qui le queroient s'en vindrent pour gesir

En l'ostel du preudomme, qui l'avoit enfermé
En la roche ou sept ans depuis eult demouré.
Entendez com Gregoire fut la dedens trouvé,
Par le plaisir de Dieu, le Roy de majesté:

Ceulx qui par le pays vont Gregoire querant,
Ung poisson acheterent en leur chemin passant.
A leur hoste le firent apprester promptement.
Doulces gens, entendez ung miracle moult grant:

Car la clef de la roche fut au poisson trouvee
Que Gregoire jetta dedens la mer sallee.
Ceulx furent esbahys quant bien l'ont regardee;
Le soir apres asoupper aux queux l'ont demandee,

Et on leur apporta sans point d'arestoison.
Quant l'oste la regarde, si dist ceste raison:
“C'est la clef de la roche, sans variatïon,
Ou j'enfermay Gregoire, qui tant estoit preudom.”

Quant ilz ouÿrent l'oste de Gregoire parler,
Qui estoit en la roche dedens l'isle de mer,
L'estat de luy si prindrent tantost a demander,
Et il leur print a dire, sans gaires demourer:

“Sept ans a que il fut en la roche enfermé.
Je croy qu'il est piecha du siecle trespassé.”
“Beau doulz hoste,” font ilz, “se il vous vient a gré,
Menez nous y demain, quant il sera ajourné.”

“Seignurs,” dist le preudomme, “je feray vo talent.”
Lendemain les mena, sans point de delayement,
Dedens l'isle de mer, or entendez comment
Ilz trouverent Gregoire, qui viuoit saintement:

Si tost qu'arrivez furent dedens l'isle de mer,
Droit par devers la roche comencerent aller.
Moult debonnairement prindrent a appeler,
Et saint Gregoire alla bien tost a eulx parler:

“Seigneurs,” a dit Gregoire, “ycy, que querez vous?”
Et ilz lui respondirent a vne voix trestous:
“Vous en venrez, beau sire, maintenant avec nous,
En la cité de Romme; povoir arez sur tous.

Dieu veult que pape soyes a Rome sans delay.”
Saint Gregoire respond: “Par la foy qu'a Dieu doy,
Jamais de ceste roche mie ne partiray,
Se je ne voy la clef qu'en la mer je jettay.”

Son hoste lui a dit, sans longue demourance:
“Beau sire veez la, n'en soyez en doubtance.”
Quant il la vit si dist: “Dieu, qu'avez grant puissace!
Or voy je bien qu'ay fait de mes maulx penitace.

Ouvrez moy donc la roche, quant je doy hors yssir.
Au commendement Dieu il me fault obeÿr.
Je veul bien estre pape puis qu'il vient au plaisir
De cellui qui pour nous voulut en croix mourir.”

Lors ouvrirent la roche, si est yssu dehors.
Pellu estoit, grans ongles avoit com ung butors.
Il n'avoit pas illec eü tous ses depors,
Ne les chaudes estuves pour estuver son corps.

Ceulx s'esbairent moult, quant ilz le regarderent;
Tous au plus tost qu'ilz pourent a ville l'amenerent.
Aparrailler le firent, et robe luy donnerent,
Et ung cheval amblant, sur quoy ils le monterent.

A Rome l'amenerent tost et delivrement;
Des journees qu'ilz firent, ne vous diray present.
Sacré fut et fait pape, sans nul delayement,
Ens au siege saint Pierre fut assis haultement.

Quant le saint corps fut pape, c'est bien verité pure,
En Dieu et en sa Mere, il mist toute sa cure.
Pour Paradis avoir, fist penance aspre et dure;
Envers les povres gens fut de bonne nature.

Tout ades le preudomme avoit vestu la haire;
De faire penitace, ne se vouloit retraire.
Si avoit mis son cueur au doulz Dieu debonnaire,
Que les choses du monde ne luy povoient plaire.

Des biens de sainte eglise ne voult riens retenir,
Car il scavoit tres bien qu'il luy falloit mourir;
Pour ce se vouloit il sagement maintenir;
Nul ne peult que bien fait ala mort retenir.

Onques en son vivant nul tresor n'amassa.
Ainchois le departoit par tout et cha et la,
Et tant come il fut pape, sainte vie mena.
Or diray de sa mere, Dieu gard qui se tayra.

La dame, qui avoit mis en Dieu sa pensee,
Alloit son pain querant en estrange contree.
De maint glouton si fut truande appellee.
Pour Paradis avoir, a grant paine enduree;

Mais de quanqu'on lui dist, point ne se courrouchoit.
Au tres doulz Jhesucrist, si son cueur mis avoit.
Que quant avoit du pain et menger ne povoit,
Aux povres pain querant, pour Dieu, le departoit.

Quatorze ans tous entiers par le pays alla,
Qu'onques n'y but de vin, ne en lit ne coucha.
Ung jour par le plaisir de Dieu si avriva
En la cité de Romme. Saint Gregoire trouva

Son filz, qui estoit pape, mais ne le scavoit mie.
Devant lui est venue, haultement lui escrie:
“Pere, plus grant pecheresse ne fut onc mais ouÿe.”
Saint Gregoire l'apelle, et lui dist: “Doulce amye,

Contez moy vostre estat maintenant, sans delay.”
Elle dist: “De mon frere oulz ung filz, par ma foy.
Encores puis apres, mon enffant espousay.
Il a bien quatorze ans qu'il se parti de moy;

Ne onc puis ne le peulx vëoir ne rencotrer.”
Quant saint Gregoire l'ot, il print a soupirer.
Bien scet que c'est sa mere. Sans point de demourer
L'absolut et puis print la besongne a compter,

Et dist: “Vous estes celle qui neuf mois me porta.”
Quant elle l'entendi, grans joye en demena.
Ung an trestout entier avec luy demoura,
Puis trespassa du siecle, et a Dieu sen alla.

Saint Gregoire vesqui apres el longuement.
Pour l'ame de sa mere, chantoit messe souvent.
Si avoit mis en Dieu tout son entendement,
Que des choses du monde ne lui estoit noyent.

Forment estoit aimez de tous bons chrestïens;
Tout le tresor saint Pierre donna aux poures gens.
Tel estoit il des biens de Dieu celestïens,
Que il ne lui challoit des biens terrestrïens.

La grant bonté de lui, compte ne vous scaroye.
Il fist tant en cest siecle qu'il desservy la joye
Des cieulx ou le vray Dieu, qui de suoyez ravoye,
Nous vueille tous conduire si yrons droite voye.