Le roy de paradis qui pour nous c'estendy
En l'arbre de la crois au jour du vendredy
Gart toutes lez personnes qui entendront ycy
La vie de saint Leu et quel paigne il souffri.

Moult de gent sont au monde de grans malx entechez
Et de sains et de saintes, mez de saint Leu, sachiez,
Sy est le plus orrible, ne vous en merveilliez.
A Dieu en doivent grace ceulx qui en sont purgés.

Trez doulces gens, saint Leu sy fait moult a doubter.
En sa jeunesce vout son corps si affermer
En Jhesucrixst servir ou il n'a point d'amer
Qui bien conquist la joye qui dure sans cesser.

Saint Leu si fu estrait de moult noble lignage.
A l'escolle fu mis quant il out sept ans d'aige.
Toutes bonnes ymeurs avoit en son courage
Et lez delis du monde mist tous en esrairrage.

Lonc temps fu a l'escole, moult fu estudians
En loys et en logique et en livres plus grans.
Tel grace lui donna le pere tout puissant
Quer il fu esleü archevesque de Sans.

Quant le prodomme vit que Dieu lui a donné
La grant grace qu'il fu archevesque clamé,
De hanter es eglises fu si fort embrasé
Qu'il estoit aux matines tout le premier levé.

Le proudomme saint Leu si n'avoit ses penseez
Qu'a wiseter malades et povres acoucheez,
Orfelins, orphelines, creatures jectees.
Du soen finement a pucelles mariees.

Moult de gent en cest monde ne font pas ainsi
Comme saint Leu faisoit qui a Dieu est ami.
Trop y en a qui sont sy sert a l'ennemi
Qu'il ne penent bien dire. Savez pourquoi le di.

Pres de Sens demouroit une moult proude femme.
Coulombe fu nommee, tout mestoit cors et ame
A servir Jhesucrist et sa tres douce dame.
Souvent hantoit saint leu sans honste et sans diffame,

Car il estoit preudhons et plain de penitance.
La dame ovec saint Leu y aprint tel scïence
Qu'ele lessa le monde et print obedïence.
Pour paradis aver souffri grief pestilence.

Le tres doulx Jhesucrist servy de miex en miex.
Coulombe mainte foys es grans festes au mieulx
Point ne bantoit lez dances, les festez ne les giex.
Venoit chiez l'archevesque, mes le monde envieux

En print a murmurer en disant vilangnie.
Mes les deus bonnes gens cy n'y pensoient mie.
De virginité pure sans aucune baudie
Estoient eulx tous plains sans penser a follie.

Tout leur deduit estoit a servir Jhesucrist,
Dont chascun des deus fist en paradis son lit.
Et lez mauvaise gent qui furent faux et vuit
Disoient l'un a l'autre: “Certainement, je cuit

Que il couchent ensemble et gisent per a per.”
Tant avint que saint Leu en ouÿ parler.
Du païs s'en parti, plus n'i voust arester.
Dedens un hermitage s'en ala demourer.

L'archevesque de Sens se parti du païs
Par les mauvaises langues. Au dehors de Scenlis
Bien pres de Montatere trouva ce qu'il out quis.
Mez ains que l'archevesque se fu a voie mis

Fist a Dieu grant requeste que toute la lignee
Qui blasmé l'out a tort fust neuf fois tourmentee
Chascun jour du hault mal. Dieu qui sout sa pensee
Voult oïr sa requeste tantost sans demouree.

Quant saint Leu se parti de la noble cité
Vint sur le pont d'Ionne ou il s'et aresté.
L'anel print de son doy, en l'eaue l'a jecté
Et puis dist en son cueur: “James ne rentreré

Dedens l'archeveschié de la cité de Sens
Devant que Dieu le pere qui sur tous est puissans
Me rende mon anel, ains seré ponëans.”
En Beauvoisin ala ou demoura sept ans.

Saint Leu un hermitage trouva certainement.
Lonc temps y demoura. Dieu servy bonnement.
Mes en l'archeveschie de Sens, tres douce gent,
Avint en ces sept ans trop grant encombrement.

En tant com le preudhons qu'on avoit diffamé
Fu hors de la contree ne crut ne vin ne blé.
Les unz se se mouraient de fain par povrecté,
Les autres s'en fuioient par grant neccessité;

Car grant defaulte avoit tant de pain que de vin.
Le proudomme regrestent au soir et au matin.
Ne scavent quelle part il fu ne quel chemin.
A Saint Leu de Serens estoit en Biauvoisin.

En l'ermitage estoit ou servoit Nostre Sire.
Tant avint qu'il ouï celles nouvelles dire
Que tous ceulx de Sens mouroient a grant martire.
Grant pitié en out, oroison print a dire.

Saint Leu en l'ermitage s'est a genoulx getté
Et dist: “Haulte roÿne, flour de virginité,
Veuille prier ton filx, le roy de maiesté
Qu'il veuille envoier grace a mon archeveschié.

Roÿne debonnaire, ne vuille pas souffrir
Qu'en si noble contree doivent tous biens faillir.
De cy ne partiroy jusques a ton plesir!.”
Lez chanoignes de Sens firent saint leu querir

Par trois de leurs vicaires qui partirent de Sens.
Saint Leu leur archevesque firent querir lonc temps.
Trouver ne le pouvaient. Or oués, doulce gent,
Si ourrés beau miracle qui est moult avenant.

A Brinon l'Archevesque arriverent un jour.
Les chanoignes du lieu pour l'amour leur seignour
Leur firent un present sans faire grand demour
D'un poysson qui fu prins au gré du creatour.

Le preudhome parloient ensamble longuement
Et disoient ainsi que trouver nullement
Ne porront l'archevosque. L'ung moult devotement
Chanta du saint esprit que Dieu prochainement

Leur envoyast nouvelles dont fussent esjouïs.
Quant la messe fu dicte du moustier sont partis.
En ung hostel entrerent, au disner sont assis.
Le queus qui du poisson fu gardes et saisis

En la cuisine l'a par tronchons decouppé.
Puis fendi la mulette, dedens y a trouvé
Un anel de fin or, dessus estoit soudé
Ung saphir d'orïant. Errant l'a aporté

Par devant lez messages qui furent au digner.
L'un des plus anciens print l'anel tout le premier.
Moult bien le recongnut, puis prinst a lermoier.
Puis au chanoignes dist: “Per Dieu le droiturier,

Seigneurs, il m'est avis que c'est yci l'anel
A nostre archevesque, le sien estoit ytel.”
Tous emsamble le virent, si leur semblast moult bel.
Adona graces rendirent par devant un autel.

Pour prier Dieu le pere sont en l'iglise entré.
Cascun dez prudeshommes c'est a genous jecté.
Leur afflictïon firent longuement et assés.
Tant qu'une voix leur dist: “Seigneurs, or entendés,

C'est l'annel l'archevesque que Dieu vous a tranmis,
En l'iaue le jeta, d'un poisson fu saisis.
Dieu voult qui se remaigne, il est en Beauvoisis,
Sus la riviere d'Oise a Serens moult servis.”

Pour l'amour de la voys prindrent fort a chanter
Le Veni Creator et Dieu a mercïer.
Un petit et apres s'allerent desevrer.
Mes lez trois proudezhommes ne finirent d'errer.

Sy vindrent a Serens, le proudomme ont trouvé,
Qui avoit une here sous la chappe endossé
Et dessus un haubert. Moult fu descoulouré.
Son lit fu d'une napte; puis l'ont aresonné.

“Sire,” font il, “de Dieu soiés vous benaÿ.
Venez vous en a Sens, trop sommes esbahi.
Dieu par nous le vous mande.” Le proudoms respondi:
“Jamez tant que je vive ne partiroy de cy,

Si n'aroy vraie ensengne du tres dolx roys des roys.”
L'un dez seigneurs lui dist: “Sire, il est bien drois.”
Son ennel lui actaint et lui mist en son dois.
Le proudomme le print, puis c'estandi en crois

Et puis a mercïé le roy du firmament.
L'annel boute en son dois, puis leur dist maintenant:
“Seigneurs, comment se porte l'eglise et la gent?”
Et il ont respondu: “Sire, moult flebement.

Onques puis en nul lieu en vostre archeveschié
Ne crut ne blé ne vin, ne savon le pechié.
Sire, pour Dieu mercy, prengne vous en pitié.”
Et saint Leu respondi: “Puis qu'il vous plest j'iré.”

L'archevesque saint leu s'en vint tout droit a Sens
Par le voulloir de Dieu le pere tout puissant
Qui moult de grans vertus list pour lui en ce temps
Et faict encor tous jours sur maintez bonnes gens.

Sy tost comme saint Leu fu en l'archevesché
De Sens, les sains sonnerent, onques n'y out touché.
Mes lez faus mesdisans par qui fu eslongné
Sy furent de son mal devant tous tormenté.

Tant fist sainct Leu que il une messe chanta
Et par divossïon son ennel y lessa.
Dedens trois jours apres droict a Sans ariva,
Au moustier Saint Estienne le proudoms c'en entra.

Par la cité de Sans y print en a sonner.
Sainte Coulombe y vinst pour le saint hounourer.
A paigne le congnust, vers luy s'alla drechier
Et puis a un jenoil s'alla agenoillier:

“Treschier sire,” fet elle “vous soiés bien venu.
Comment vous estes vous si longuement tenu
De venir visiter vostre peuple menu?”
L'archevesque saint Leu si lui a repondu:

“Coulombe, belle suer, chascun si doit mater
Sa charongne pour Dieu servir et hounourer.”
A ces mos lez chanoignes l'alerent encontrer,
Qui contre lui venoient, hault prindrent a chanter.

A grant processïon, a grant sollennité
Fu saint Leu receü e n son archevesché.
Tous ceulx qui la estoient par qui fu diffamé
Sy furent de son mal devant tous tourmenté.

Quant le proudhoms lez vit desendre et demener
Du hault mal de quoy Dieu nous veuille tous garder
Dez armes Jhesucrist s'arma et fist armer.
La messe au grant autel ala pour eulx chanter.

L'archevesque saint Leu deus personnes sacra:
L'une si fu pour lui et l'autre il bailla
A la bonne Coulombe qui saintement l'ama.
La dame la rechut et dignement garda.

Mez tous ceulx du lignage qui penserent folie
Furent fort tourmentés de la grief maladie.
Saint Leu en out pitié, a Dieu de bon cuer prie
Que il lez alejast par sa grant courtoisie.

Quant furent redrechiés, devant lui sont venus
Pour lui crïer merci, bien y furent tenus.
De tel povair qu'il out il lez a asollus.
Lors lui requist le peuple qu'il depriat Jhesus

Quer il lour envoiast des biens a grant planté,
Que Dieu en fust servy premiers et hounouré
Et que james n'eüssent si tres grant povrecté.
Et dont au corps saint Leu firent moult grant pitié.

Vers les cieulx regarda, si c'est a genoulx mys
Et dist: “Pere puissant qui en la crois fu mis
Au jour du vendredi et dessus mort souffris
Pour moy jeter d'enfer et trestous tez amis,

Envoye nous sains ou aucune sustance
Que cest monde ne voit point a tel desperance.
S'il vous ont courouché en feront penitance.”
Or oés leż vertus du doux roy de puissance;

Quer par l'archevesque de Sans manne est entiere.
Lez terres se chargerent de moult tres grant maniere.
Vignez, blés, potagés, jardins, prés et rivieres,
Tout fu prest a cuilir, ce fu grace plainiere.

“Encore vous requier par sainte trinité
Que toutes creatures qui seront tourmenté
De mon mal ou qu'il soyient, ce le prengnent a gré,
Qu'en l'autre ciecle soient leur pechié pardonné.”

Li angres devant luy descendit des sains cieulx
Qui lui dist par son non: “Leu, entend, le vray Diex
Te ottroy ta requeste et encore arés miex
Que toutes lez personnes qui auront cuers piteux

A toi fere offrende, osmone et oroison
En l'ennour de celui qui souffri passïon,
Se ainsy est, ne soient entechié de ton nom
Que james en leur vie n'aront se bien nom.”

L'angre s'en est allé et saint Leu demoura.
Entre lui et Coulombe, qui saintement l'ama,
Lone temps furent ensamble. Mez moult Dieu les ama,
Lez deus saintes personnes es sains cieulx couronna.

Par cest exemple si, creez, tresbonne gent,
Ce doit l'en chastier: ceux qui villainement
Mesdient l'un a l'autre desordonneement
En auront en la fin douloureux paiement.

Quer il n'est si biau clerc ne si gente pucelle
Ne si riche vallet s'il savoit la nouvelle
Qu'il fust ataint du mal par villaine querelle
Que jamez le vousist atraire a sa cordelle.

Et cy n'a si biau prestre en la crestïenté
S'on savoit de certain que du mal fust tempté
Que james de sa bouche fut le corps Dieu sacré
N'a l'autel dignement de cez mains celebré.

Pour ce doit on garder, tresbonne et doulce gent,
De parjurer saint Leu a son droit essïent;
Quer Dieu lui a donné le don communaument
Qu'il abast et relievve a son voulloir la gent.

Le premier jour tout droit de septembre est la feste
De monseigneur saint Leu qui reciamé doit estre.
Si prion le bon saint qui mena vie honneste
Qu'il nous gart de son mal, de foudre et de tempeste.

Amen