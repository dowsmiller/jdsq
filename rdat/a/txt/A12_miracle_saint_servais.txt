A Romme eut ung bourgois qui estoit de grent prix,
Moult escolt rices homs et de tresbons amys.

Ce bourgois, que je dy, fut de grant renommee,
N'out si riche que lui en toute la contree.
Sa fame trespassa, c'est verité prouvee,
Dont il eust a son ceur mainte dure journee;

Car il l'amoit du ceur, il le debvoit bien faire.
Le bourgois fist son filz l'escolle poursuÿr.
L'enfant si aprint bien, si fust clerc sans mentir,
Dont son pere se print moult fort a resjouïr.

Car il l'amoit du ceur, il debvoit bien faire.
Le bourgois eust ung filz courtois et debonnaire
Et une belle fille dont vous m'orrez retraire,
A qui l'ennemy fist souffrir moult grant contraire,

Ainsi que vous orrez qui me vouldra ouÿr,
Le mourgois fist son filz l'escolle poursuÿr.
L'enfant si aprint bien, si fust clerc sans mentir,
Dont son pere se print moult fort a resjouïr.

Quant le clerc eust quinze ans, son pere aressonna:
“Beau pere,” dist le filz, “pour Dieu entendez cha.
A Boulogne la Grant bonnes escolles a
Et moult grant estudie, se dit on de piescha.

S'il vous plaist, beau pere, j'iroye pour aprendre.”
Le bourgois a son filz sy a dit sans reprendre:
“Mon enfant, je l'otroy; Dieu, qui se lessa pendre
En l'arbre de la croix, te doint si bien aprendre.”

Le bourgois eust grant joye, quant il vit que son filz
Voult suïr les escolles pour estre plus soutiz.

Lors manda ses amys tretous jeunes et vieulx
Pour honnourer l'enfant, qui estoit gracïeulx.

Les amys au bourgois vindrent en sa maison.
Moult y eust grant digner, ce fut droit et raison.
Quant vint a lendemain, le pere au valeton
De l'or et de l'argent print a moult grant foison.

Puis le bailla a l'enfant et si le fist monter.
Sa seur moult tendrement commencha a plourer.
“Beau filz,” ce dit le pere, “je te vueil commander:
De l'arme de ta mere te vueillez remenber

Que tu pries pour elle de ceur parfaitement.”
“Si feroy je, beau pere,” dit le clerc, “vrayement,
Car je le doy bien faire et pour vous ensievvant.”
Lors lessa le bourgois son enfant en pleurant;

Puis le commande a Dieu, arriere retourna.
Le bourgois pour son filz moult tendrement ploura,
Et quant il vit sa fille, doucement l'apella.
Devant tous ses amys lui dist et creanta:

“Fille,” dist ly bourgois, “or faites bonne chere
Pour la tresgrant amour que j'eu en vostre mere,
Jamés jour de ma vie, c'est chose bien clere,
A fame n'abiterai par le baron saint Pere.”

“Pere,” dit la puchele, “de chartain vous affy,
Jamais jour de ma vie ne quier avoir amy
Ne compaignye d'omme; je feroy mon amy
De Dieu, qui en la crois pour nous son corps pendy.”

Tout ainsi la pucelle, que je vous ay compté,
En l'onneur Nostre Dame voult sa virginité
Garder moult longuement. Or entendés pitié
De elle et de son pere, comment furent temptés.

Tous deulx une journee les deceult l'ennemy
Par mauvaise pensee qu'en leurs ceurs eüst mis.
Par de costé sa fille s'est le bourgois assis,
Dessus elle s'acoute et si jetta ung ris.

Le bourgois la regarde, car elle est belle et gente.
Luxure le sourmonte et l'ennemy le tempte.
Aveuc sa fille a jeu tantost sans plus d'attente,
Dont elle fust au ceur moult triste et moult dolente.

L'ennemy le bourgois tempta si malement,
Car aveucques sa fille le faisoit proprement
Jesir toutes les nuys - or entendez comment -
Tant qu'elle devint grosse d'un moult bien bel enfant.

Quant le bourgois percheult et vit qu'elle engrossa,
A elle est venus et si l'aressonna:
“Belle fille,” dit il, “jesir te convendra
En ceste chambre ycy, quant le mal te prendra;

Car elle est loing de gens, chertes, et de la rue.”
“Par foy,” dit elle, “pere; le diable si m'argue
Chascun jour de mal faire, tout le sanc me remue
D'um peché ou je vois que je suis enbatue.”

“Fille,” ce dit le pere, “ne te esmaye point.
Quant seras delivree, nourir feroy l'enfant
En unes de mes granches moult tres celeement.
Tu n'y prendras ja honte ne moy chartainement.

Quant il aura deulx ans, accroire nous ferona
Que c'est ung pouvre enfant que pour Dieu nourissons.
Et en ceste maniere moult tres bien celerons
Tout ceste affaire yer tant comme nous vivrons.”

Par grant couroult de ceur sa fille respondy:
“Certes, pere,” dit elle, “je le vueil et otry.”
Or furent ilz tous deux souprins de l'anemy.
Mais encor leur fist pix asses que je ne dy,

Ainsi que vous orrez tantost sans demouree.
Celle qui de son pere eust esté viollee
Tant porta son enfant, c'est verité prouvee,
Delivrer l'en convint par male destinee.

Par ung matin alla le bourgois au moustier.
Sa filie endement rez commence a travailler,
Sur un lit est couchiee, elle n'ose crïer,
D'un beau filz delivra sans point de deslayer.

Si tost comme elle fut delivree, proprement
Son enfant estrangla sans faire arestement;
En terre l'enfouÿ par le consentement
Du diable, qui quiert maulx aux bons et dampnement.

Elle fut du pechié moult malement esprinse.
L'ennemy la tempta moult souvent et atyse.
Quant elle eust fait son meudre, arriere c'est couchiee;
Atant si est son pere revenu de l'eglise.

Sa fille regarda, lors si s'est aperchus
Qu'elle estoit delivree. Si fut moult esperdus:
“He, mauvaise,” dit-il, “qu'est l'enfant devenus
Qui de moy en tom corps si a este concheux?”

“Certes,” dit elle, “pere, je l'ay occys a mort
Et mys en ceste fosse par moult grant desconfort.”
Quant le bourgois l'entent, ses poins bat et deteurt.
“Las,” dit il, “dampnés sommes, se croy je sans ressort.”

“Fille,” dit ly bourgois, “se justice savoit
Le meudre, de chartain en ung feu on t'ardroit.
Aussi feroit on moy, se seroit a bon droit.
De ceste fosse ycy ay le ceur moult destroit.”

“Belle fille,” dit il, “cy a malle journee.
Je doi bien haïr l'eure que tu fus onques nee.
Or te va reposer sans nulle demouree.”
Celle par maltalent d'ileuc c'en est tournee.

Le bourgois en sa chambre moult dolent s'en entra.
Sa fille toute seule sur ung lit s'en coucha.
Mes el ne dormit geres, que toute nuyt pensa
Au meudre, de chartain moult se desconforta.

“Lasse,” dit la chetive, “de forte heure fus nee,
J'ay tué mon enfant, bien doibts estre dampnee.
Se justice le sait, c'est verité prouvee,
En ung feu pour chartain je seray embrasee.

Se je demeure cy, grant folie sera.”
Adont la pecheresse de son lit se leva,
Vers son pere s'en vint, mais dormant le trouva.
En son lit esraument son pere estrangla.

Quant son pere eust meudry, de l'ostel s'est partie.
Ung poy devant mynuyt eust en sa compaignie
Ung des diables d'enfer, mais ne le savoit mye.

Or s'en va la chetive, souvent se clame lasse.
Bien sembloit hors du sens, tant eust tainte la fase.
Tant chemyna la nuyt qu'une forest trespasse
De son frere lui souvient de Boulongne la Grace,

Qui estoit au païs moult grant clerc escollier.
Lors dist qu'a lui yra sans point de demourer,
Car de trouver son frere eust moult grant desirer.
L'ennemy la volloit pix encore enginer,

Ainsi que vous orrez assés prochainement.
Icelle pecheresse chemina si forment
Qu'a Boulogne la Grace vint sans arestement,
Ariva chieux son frere, chachiez chartainement.

Quant son frere la vit, se nous dit l'escriture,
Il estoit moult bon clerc et de bonne nature,
Belle feste lui fist, ce fust bonne droitture.
Tantost lui demanda par quelle avanture:

“Ma seur,” ce dit le clerc, “ne me le chelez mye,
Qui vous amaine ycy, je croy que c'est follie?
Comment le fait mon pere, est il encore en vie?”
“Nennil,” dist elle, “frere, dont je suys moult marie.

Plus a d'un an entier, frere, qu'il trespassa.
Pour ce suys ge venue en ce païs de cha.”
Quant le clerc l'entendy, moult tendrement ploura.
Pour larnie son pere douchement Dieu prya

Qu'il lui face mercy et a tous trespassés.
“Ma seur, ce dit le clerc, aveuc moy demourez.”
“Par foy,” dit elle, frere, “puis que vous le voulez.
Je ne say com rendray les biens que me ferez.”

Icelle demoura long temps aveuc son frere.
Le clerc la vesty bien et si la tint moult chiere.
Puis fut il estranglé par li, c'est chose clere,
Ainsi com vous orrés avant en la matiere.

Dieu! qui y entendra de cuer devotement,
Comme se demena depuis villainement.
Entre elle et son frere par ung avesprement
Furent en ung jardin pour prendre esbatement.

Le clerc sy print sa seur au jardin par la main
De coste une feugiere pour prendre le serain.
L'ennemy les tempta tous deulx, c'est pour certain.
En ceste place firent ung pechié trop villain

Par mauvaise luxure qui tous deulx embrasa:
Le clerc dedans sa seur ung beau filz engendra.
Et l'ennemy d'enfer l'ung et l'autre tempta
Que tous deulx en ung lit pour voir les assembla.

Le clerc aveuc sa seur sy jeust par mainte fois.
Ele en devint enchainte d'enfant, ce fut bien voirs.
En son corps le porta, chasez, pres de neuf mois.
Or aprecha le terme; qu'il en furent destroys!

Le clerc une journee aulx escolles alla
Et sa seur endementrez moult fort sy travailla.
En petit de terme d'ung beau filz delivra.
Ainsi que du premier follement en ouvra.

Quant elle tint l'enfant, qui de son corps fut né,
Par le conseil du diable dont son corps fu tempté,
A deulx mains l'estrangle, c'est bien la verité.
En un pis le jetta; por Dieu, or entendés.

Quant elle eust fait son meudre, bien s'en cuida fuïr.
Son frere se hasta forment de revenir.
Si tost come il la vit, si comence a fremir.
Adont si la courut entre ses bras saisir.

“Ma seur,” ce dit le clerc, “que tu es apalie!
Ton enfant, ou est il, ne me le cheles mye.”
Et elle respondi moult delente et marye:
“En ung puis l'ay jetté, de quoy c'est grant folie.”

Quant le clerc l'entendi, si fut moult a malaise.
“Lass,” belle seur, “dit il, que tu es tres mauvaise!
Le diable veult porter ton ame en la fournaise
D'enfer ou tu seras tousjours bien a malaise.”

“Ma seur,” ce dit le clerc, “de ce grant pechié cy
Te convient contesser, a Dieu crye mercy.
Aussi fera il moi, je croy que l'anemy
Nous a prins en ces las pour mestre devers lui.”

Lors fist le clerc sa seur dedens ung lit couchier,
Puse entre en une chambre, grant deul prent a mener,
Tousjours jusqu'a mynuit ne fina de plourer.
Ileucques s'endormy quant il ne peult veiller.

Sa seur ne dormy pas, de son lit se leva,
Vers son frere s'en vint et dormant le trouva.
Mais le faulx anemy derechier la tempta;
Car tantost et en l'eure son frere estrangla.

Quant son frere eust meudry, la chetive dolente
De l'ostel se party, moult lorment se demente
Et l'anemy la sieult, qui tout ades la tempte
Qui a lui decevoir metoit toute s'entente.

Celle tant chemyna que la cité eslongne.
Elle print son chemin d'aler en Alemengne.
Quant vint au point du jour devant une montaigne,
Du signe de la crois le sien visage signe.

Si tost que de la crois lui vint a remenbrance,
Le felon anemy, qui tous les maulx pourpence,
D'elle se departy plain de moult grant pesance.
Celle de cheminer moult durement s'avance.

Celle vers Allemaigne tout droit s'achemina,
Jusques a Tres sur Meuce onques ne s'aresta.
Au de hors de la ville ung grant arbre trouva,
Par dessous s'est assise, moult tendrement ploura.

Icelle pecheresse, que je dy, vrayement
Dessous l'arbre se print a plourer tendrement.
Ung juïf par illeuc passoit certainement,
Qui la mit a raison moult debonairement:

“Dieu vous gard, christïenne, se lui dist le juïf,
J'ay grant pitié de vous par la loy dont je vif.
Nourice me semblés, il le m'est bien avys.
Ma fame est acouchiee maintenant d'un beau filz.

Tres douce christïenne, par le Dieu ou je croy,
S'a mon hotel voulez venir avecques moy
Et nourrir mon enfant, je l'ayme en bone foy,
De mon argent aurés grant foison par ma foy.

A grant honneur serés, se me voulés servir
Et tantost vous feroy chaucher et bien vestir.
Et se vous pensez bien de mon enfant nourrir
A boire et a mengier aurés a vo plaisir.”

Celle tout en plourant au juif si respondy:
“Et je vous serviray, sire, vostre mercy.”
“Or venés aveuc moy,” dit il, “je vous en pry.”
En son hostel la maine, richement la vesty.

Quant elle fut vestue, fut moult plaisant et belle.
La juïfve tantost moult douchement l'apelle:
“Tres douche christïenne.” “Par amour,” se dit elle.
“Donnez a mon enfant, s'il vous plaist, la mamelle.”

Celle si respondi moult debonnairement:
“Si feray je, ma dame, sans faire arestement.”
Lors prist entre ses bras l'enfant moult bonement.

L'enfant si aletta, qui tres beau filz estoit.
Quant a la pecheresse des deus fieus souvenoit
Qu'en son corps eust portés et meudris les avoit,
De plourer tendrement tenir ne se povoit.

Le juif si l'aperchut et bien la regarda.
Il eust grant au cuer de ce que'ainsi ploura.
A sa fame s'en vint et bien l'aressonna:
“Par m a foy,” ce dit il, “mauvaise chiere a ja,

Dame, vostre nourice qui pleure chascun jour.”
“Sire,” dit la juïfve, “par Dieu mon creatour,
Moy mesmes en suis en moult tres grant errour.
Aucun pechié a fait dont elle est en tristour.”

“Voire,” ce dit le juif, “aucune diablerye
A fait, ung tel pechie dont elle en est marie.
Puis qu'en cest hostel vint, je ne l'aperchus nye
Qu'elle fust onques heure ne nul jour resjouÿe.”

“Sire,” ce dist la juifve, “de ce ne peult challoir.
De nourrir nostre enfant fait moult bien son devoir,
Beaux et et gracïeulx, vous le povez bien voir.”
“Ma seur,” ce dit le juif, “vous me dites bien voir.

Mais je say telle place que point vous ne savez.
S'elle y avoit esté ses pechies recorder,
Encore seroit son ceur bault, joyeulx et liez.

Mais pour rien ne vouldrore, ce dist icellui juis,
Que nul christïan fust de cela resjouÿs.
Car trestout mon lignage l'out celé de jadis.

Ne jamais nul christian par moy ne le sara.”
Adont le juif s'en part, en son jardin entra
Et sa femme s'adresche qui plus n'y demoura.
A sa nourrice vient et si l'aressonna:

“Christïanne,” dit elle, “sais tu que tu feras?
Quant nous serons couchiez, encore nuyt vendras
A l'uys de nostre chambre, si nous escouteras.
Ce que tu orras dire en ton ceur retendras,

Ce que tu orras dire si retien fermement.”
Celle si respondy moult debonairement:
“Si feray ge, ma dame, du ceur entierement,
Dieu veille que ce soit tout pour mon sauvement.”

Quant la nuyt fut venue, tantost s'alla couchier
Le juif aveuc sa fame, que il ama moult chier.
Adont la pecheresse si s'en vint sans targier
Droit a l'uis de leur chambre pour les ouÿr parler.

La juïfve apella tantost le sien mary:
“Sire, par grant amour,” dit elle, “je vous pry,
Ensaignez moi la place dont parler vous ouÿ,
Dont les christïans en leur ceur sont resjouÿs.

Quant vous me le chelez, certes c'est grant folie.
J'aimeroye plus chier estre en ung feu bruÿe
Que nulle christïanne fut de ce resjouÿe.”
Et le juif si respont a basse vois serye:

“Ma seur, ce dit le juif, envers moy entendez.
Dedens nostre jardin, que bien vous le savez,
A ung bel olivier, dessous fut enterrés
Jadis ung christïan ou moult eust de bontés.

Il n'est nul si pecheur en cest siecle vivant
S'il alloit en la place ou gist vrayement
Ses pechiés confesser de cuer devotement
Que de tous ses meffais il n'eust alegement.

Gardés que ne le sache par vous nul christïan.”
“Sire,” ce dit la fame, “par moy n'en savont rien.”
Ce mot la pecheresse entendy moult tres bien.
Lors print a prier Dieu et a saint Julïan

Que par sa sainte grace la voulsit conforter.
El jardin est entree, forment print a plourer.
A nulz genoulz a terre s'ala agenoullier.
En la place est venue par dessous l'olivier.

Puis dist: “Vierge pucelle en qui Dieu descendy,
Confortés, douche dame, ceste chetive ycy.
De forte heure fus nee, certes quant je souffry
Que mon pere a moy fut et mon corps corrumpy.

Encore m'esprins plus en pechié de luxure:
J'eu enfant de mon pere de belle pourtraiture.
Quant je fu delivree, la douche creature
A deulx mains estranglay, il est verité pure.

Et aprés l'anemy me tempta malement;
Car je tuay mon pere par nuyt en son dormant.
Du lieu me departy sans faire arrestement,
A Boulongne la Grace m'en vins apertement.

La je trouvay mon frere qui fut clerc escolier.
Mais je lui fis acroisre par mon grant mensongier
Que mort estoit mon pere avoit ung an entier.
Je ne lui osay dire mon mortel encombrier.

Mon frere me retint et me fist bonne chiere.
Dedens nostre jardin avoit une jaquiere
Ou il croissoit souvent de moult belle feugiere.

Entre moy et mon frere pour prendre esbatement.
Jouer a la feugiere alasmes vrayement.
L'anemy trestous deux nous tempta malement,
En mon corps engendra ung gracïeulx enfant.

Mais si tost que je fu de l'enfant delivree,
Je fu du diable si souprinse et embrasee,
A deulx mains l'estranglay, c'est verité prouvee.
Aussi fi ge mon frere par nuyt a rechelee.”

Elle en grant penitance ses pechiez confessa,
Des yeulx ploura forment et du ceur soupira.
Ses mains joint vers le chiel et tantost commencha
Une belle oraison qui dite vous sera:

“Dieu,” dit la pecheresse, “je ne say que je face.
L'anemy moult forment chascum jour me menache.
Il dit qu'il emportera l'ame de ceste lasse,
Se vous, dame du chiel, n'y metes vostre grace.

Glorieuse du chiel, debonaire, loiaulx,
Fontaine de pitié, tres gracïeulx christaulx,
Ceste lasse chetive qui tant a fait de maulx,
Regardés en pitié, roïne precïaulx.”

Tant fut la pecheresse a genoulx vrayement
Que le doulx Jhesuscript par son commandement
Ung angre lui transmyt devant elle en present
Qui la myt a raison moult debonnairement:

“Fame, dit le saint angre, par moy te mande Dieu
Que tu te reconfortes, et tu en vauldras mieulx.
En ceste place gist ung saint corps gracïeulx
Que on vendra requerre encore de mains lieux.

Dieu a pitié de toy tout pour l'amour de luy.
Par toy sera trouvé ce saint corps qui gist cy.
Puis feras ta penance et pour voir je te dy
Que de tous tes meffais aura t'ame mercy.”

“Fame,” dist le saint angre, “il te fault endurer
Sept ans vetir la here et tous les jours juner,
Vendredis, samedis pain et ëaue user,
Et Dieu tous tes meffais te voudra pardonner.”

“Amye,” dit le saint angre, “fay ce que je te dy,
Je m'en revois aulx chieulc, ne puis demourer cy.”
Et quant la pecheresse la parolle entendy,
Lors eust grant joye au ceur, d'illeuc se departy.

En sa chambre s'en vint, sy se coucha briefment.
Lendemain au matin moustra moult beau semblant
A l'enfant du juïf et lui rioit souvent.
De la Vierge Marie commencha ung beau chant.

Ce jour la pecheresse commencha a chanter.
Le juif la regarda, si cuida sans fausser
Que sa femme si l'eust menee a l'olivier.

Puis dist en son courage que il s'en vengera
Et que elle et sa fame forment courouchera.
La juïfve ce jour sa nouriche mena
El jardin pour esbatre; le juif si retourna.

Tout droit a son enfant, qui dormoit au bersel,
S'en revint le juïf, qui moult avoit grant deul.
Si forment le fery pour voir a ung postel
Que de son chiel lui fit respandre le chervel.

Et lors quant il eüst mis a mort son enfant,
D'iluec se departy, moult eust le cuer dolant.
Et sa fame revint tost et appertement.
Quant elle vit son filz, si crya hautement.

La juïfve chayi sur son filz pasmee.
La pecheresse fut moult fort espaontee.
De bon ceur reclama la Vierge couronnee
Que ses vertus y fache briefment sans demouree.

Sitost que la juïfve revint de pasmesons,
Le pecheresse dit: “Ma dame, nous yrons
Par dessous l'olivier et si depryerons
Au tres doulx Jhesuscript, qui souffrit passïon,

Que ses vertus y fache briefment sans targier.”
“Certes,” dist la juïfve, “bien le veil ottroyer.
S'il revient a mon filz la vie en corps arryer
Pour son amour me feray batiser et lever.”

Lors allerent andeus au jardin par accord,
Par dessouss l'olivier prindrent a plourer fort.
Se dit la pecheresse: “Dieu, qui en crois fu mort,
Envoiez nous briefment, biau sire, reconfort.”

La juïfve a genoulx pour son enfant alla.
Jhesuscrist de bon ceur douchement reclama.

“Glorieuse vierge, pucelle, fleur de virginité,”
Se dist la pecheresse, “en qui par amytié
Descendi le vray Dieu et print charnalité,
Priez vostre chier filz qu'il remette en santé

L'enfant de ce juïf et lui rende la vie,
Si que sa mere soit es saintz fons baptisie;
Je serai de tous poins en mon ceur resjouÿe.”
Sa priere entendy Dieu et sainte Marie.

Le juif en son hostel arriere retourna
Tout droit a son enfant, en vye le trouva.
Si tost comme il li vit, grant joye demena.

L'enfant fist a son pere ung ris tres douchement,
Entre ses bras le print le juïf esraument.
El jardin s'encourust tost et apertement
Jusques a l'olivier sans faire arestement.

Le juif si a sa fame douchement appelee
Et elle se dressa, qui moult fut esplouree.
Quant elle vit son filz, celle part est allee,
Mainte fois le baissa tout d'une rendonnee.

La pecheresse aussi si le courut baiser.
“Frere,” se dit la juifve, “faisons nous baptiser.”
“Ma seur,” se dit le fuig, “je le veil octroyer.”
Lors vindrent a la ville ces vertus denoncher.

La gent de Tressumeuce en fu moult resjouÿe.
Tantost s'apareilleirent a belle compaignie

La gent avant la ville noblement s'assembleirent,
Le juïf et sa fame droit au moustier menairent.
L'archevesque et les clers pour voir les batiseirent.
Moult furent bonnes gens quant de fons se leveirent.

Quant le juïf si vit qu'ilz furent batisés
Et sa fame et son filz de fons regenerés,
Tantost a dit au peuple: “Douches gens, entendés,
Si plais, aveucques moy en mon jardin vendrés.

Dessous ung olivier ung saint corps il y a,
Jadis fut christïan, sainte vie mena,
Bien a mil trois cens ans pour voir qu'il trespassa.”
Lors la processïon aveucques lui alla.

En son jardin les maine, quant il fut convertis,
Par dessous l'olivier ou estoit enfouÿs
Le precieulx saint corps, qui a Dieu fut amys.
Tantost s'agenoullerent trestous grans et petis.

Nostre Sire du ceur douchement reclamerent,
Et l'olivier de terre trestous hors arracheirent.
Tantost fouïrent tant que le saint corps trouverent.
Si tost que il le virent, grant joie demenerent.

Quant le precïeulx corps eurent quis et trouvé,
Le tres doulx Jhesuscrit, ou tant a de bonté,
Des angres lui transmit une belle planté,
Par quoy le peuple vit tout entour la clarté.

De angres et d'arcangres fut grande la lumiere
Sur le precïeulx corps dont vous m'orrés retrayre,
Comme le roy des roys, qui tant est debonnaire,
I demonstra aprés gracïeulx exemplaire.

Entendés grans vertus que Dieu y demonstra.
Le preudomme archevesque au saint corps s'en alla,
Jusques a la peteryne il le desvelopa,
Couvert de belles roses, douches gens, le trouva,

Les cloches de la ville tout par elles sonnoyent

Si que l'archevesque et des clers grant foison
Avoit entour le corps dont j'ay fait mensïon.
Mais ne savoient pas comme avoit nom.
Tantost s'agenoulleirent tous en devocïon

Et pryeirent a Dieu a genoulx douchement
Qu'ilz en peussent savoir le nom parfaitement
Du precïeulx corps saint en la place esraument.
Dieu y transmist ung angre qui vint soudainement.

De fin or et d'asur l'angre tantost i mist.
Sur la peteryne au saint son droibt nom en escript,
Puis retourna aulx chieulx aveucques Jhesuscript.
La laistre que li angres eust de par Dieu escripte

Le preudons archevesque la commencha a lire,
A tous en general hautement prinst a dire:

“Ce corps eust non Servés, d'Alemaigne fut nés,
En or et en argent soit richement poses.”

En or et en argent fut moult hautement mys
Le corps de saint Servez qui tant est seignourys.
Ce jour a Tressumeuce et par tout le paÿs
Furent les bones gens pour le saint resjouÿs.

A Tressumeuce gist, c'est bien la verité,
Le corps de saint Servés qui tant est honnouré.
Et par la pechéresse fut le saint corps trouvé.

Tous ceulx qui a sa tombe sont dignement confés
Des estripts au dïabble sont de tous poins ottés.
Si fut la pecheresse dont vous ouÿ avez

Par le corps saint Servez eust son ame sauvee

Or sont en paradis de joye enluminés.
Bon fait la joye conquerre qui ne fauldra jamais.
Si prions tous a Dieu et au corps saint Servais
Que nous ayon pardon de trestous nos meffais.
