A la digne loenge du pere glorïeux
Et de sa douce mere, la roÿne des creux,
Vueil recorder a touz biaus moz et gracïeux.
Je croi qui pleront bien a jeunes et a viex.

Quant il auront ouï la fin de ma matere,
Je pri a Jhesucrist, qui est souverain pere,
Qui me doint dire chose qui a Dieu puisse plere.
D'un glorieux saint weil a mon pover retrere.

Partie de l'estat qui menoit en enfance,
En Jhesucrist avoit parfecte cognoissance.
De povres visiter estoit en pourveance,
Onques de bon morsel ne vout emplir sa pance.

Bien pres de Landriguier un païs de Bretagne
Nasqui le digne corps, verité le m'enseigne;
Dedens Ville Martin de la foy prist l'enseigne.
Si vueil conter sa vie, Dieu doint que bien m'en praigne.

Son pere avoit non, si com je croi, Haelori.
Et le bon saint Yvon, de qui Dieus fu ami,
Tout le meilleur du sien a povres departi.
Onques jour ne vout estre de grant avoir saizi.

A l'escole aloit Yvon en sa jeunece,
De tres pure chasté fist a Dieu sa promece,
De lui chassa orgueil, se fu belle proece.
Charité prist en lui, qui de pechié redrece.

Des bien de son pere departoit largement
A povres soufretous mout amiablement.
Le pain dont il vivoit n'estoit pas de fourment,
Mais d'orge et d'avoine conroié povrement.
