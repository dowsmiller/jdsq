Jhesus Crist qui pour nous heüt persecucïon
En l'arbre de la croix pour nostre redencion
Vueille garder de mal et de deconfession
Ceulx qui de sainte Barbe auront la passïon.

Oyez tous de bon cuer et ne vous ennuÿe
Com sainte Barbe usa en cest monde la vie.
Puis qu'elle fut chrestïenne ne heure ne demye
Ne cessa de servir Jhesus le filz Marie.

Humble fut la pucelle, doulce et gracïeuse,
Gente de corps tous jours et de face amoureuse,
Et de la foy garder elle fut curïeuse.
Tant qu'elle fut paienne, elle estoit perilleuse.

Il faut premier savoir de quel pais elle estoit
Et de quelle lignee; car il en a bien droit.
En Nycomedie fut nee, ainsy com le voit
En sa legende escripte, comne chascun le croit.

Noble fut sa lignee, car son pere fut roy,
Qui fut dur et felon et mena grant aroy.
Dioscore heüt nom, lequel par son desroy
Tint la loy sarrasine et sa femme pour voyr.

Nullement ne se voult a Jhesus convertir
Ne sermon qu'il ouÿst ne le peut avertir.
A sa meschante loy il s'est volut tenir,
Dont il est en la fin en enfer sans mentir.

En son cuer traïson pensa une journee
Que son pais sercheroit et toute sa contree
Veoir s'il porroit trouver homme ne fame nee
Qui creust en Jhesus Crist et sa loy delaissee.

Il manda des massons avant son partement,
Si leur fist une tour faire legierement
Pour mectre sainte Barbe, qu'il doultoit grandement
Que ne fut deceü de foy ou autrement.

A celle tour parfaire le roy les chassa fort
Et ne faisoient dedans - pour nous fut droit ou tort -
Que deux seulles fenestres ou les mectroit a mort,
Car plus n'y en vouloit pour tenir son accord.

Entendant sainte Barbe que son pere heüt dit,
Dist: “Pere, je vous prie que a mon appetit
Me donnés ung seul don.” Et lors sans contredit
Luy a dit: “Vous l'aurez, fille, sans nul respit.”

“Encore une fenestre faites en celle tour
Du cousté d'orïent, car c'est tout mon atour.
J'y prendray plus plaisance que lieu de la entour
Et souvent par esbat i feray mon retour.”

Incontinent le pere la fenaistre fit faire,
Car a la bonne vierge vouloit il bien complaire.
Et quant la tour fut faite dedans la fist retraire
Et ses dieux luy monstra quil avoit fait pourtraire.

Chierement Dioscore sainte Barbe amoit.
En garde la bailla en qui il se fioit
Et luy commanda bien qu'a homme quel qu'il soit
Ne a femme parlast ou la vie perdroit.

“Chier sire, ne doubtés,” respondit le servant,
“Tresbien la garderay tant que seray vivant.”
Lors le roy s'en partit et ala a son tallent
Par my le sien royame faire son convenant.

Sainte Barbe voult fere a Jhesus sa priere,
Quant son pere fut pary avecques sa gent fiere,
En priant de bon cuer et de bonne maniere
Qu'elle peust par baptesne avoir la grant lumiere.

Au faulx dieux renunca de Mahom et Jupin
Et au pié de la tour par nuyt print son chemin
Ou cisterne trouva et d'eaue grant convy.
Lors Jhesus depria humblement de cuer fin.

“Chier sire, doulx Jesus, qui le monde creas
Et par ta passïon le monde racheptas,
Te supplie humblement, ceste eaue que faite as
Soit benoicte et m'en lave affin que j'aye soulas.”

Illec sainte Barbe se tint en grant ardeur
En depriant Jhesus qu'elle amoit par amour.
Mais asses toust apres d'une voix ouyt clamor
Qui dist a celle vierge par tresgrant doulceur:

“Treschiere et bonne amye Barbe, je te baptize
Ou nom du pere et filz ou ta priere as mise,
Et du saint esperit qui le tien cuer atise
Au puissant Dieu servir et luy faire service.”

Haultement esjouÿe fut la vierge prisee,
Quant congneut que de Dieu elle fut baptizee.
Lors voua chasteté a Jhesus sa duree
Et qu'autre espoux n'aura pour estre escorchiee.

Apres ung peu temps sa mere heüt vouloir
De venir en la tour. Sa fille vouloit veoir
Pour vëoir se defaut avoit de nul avoir,
Comme mere doit faire vers sa fille de veoir.

Ou chemin si se mist, en celle tour ala,
Sa fille sainte Barbe en oroison trouva
Depriant Jhesus Crist, auquel son cuer mys a,
Du cousté d'orrient; car tousjours estoit la.

La mere a sa fille a demandé quelle chiere:
“Comment va vostre chiere puis que partit voz pere?
Estes vous saine et drue, dicte, je suys vo mere
Preste a vous obeir, car je vous ay moult chiere?”

“Vray est,” dist sainte Barbe, “mere, pour tout certain,
De rien je n'ay deffault par jour ne soir ne main.
Jhesus si me conforte qui est Dieu souverain,
Qui m'ayme et moy luy de cyer loyal non vain.”

“Jhesus,” se dist la mere, “fille, n'est Dieu pour voir.
Ce fut ungs homs trestierre et plain de grant anoy.
Mahom est Dieu puissant et par dessus tous roy.
Iceluy a tout fait, quant a moy, je le croy.”

“Tous ceulx qui vouldront Mahom leur Dieu tenir
Periront, dist la vierge, si m'en vueil abstenir.
A Jhesus Crist servir mon temps vueil maintenir
Si que es cieulx en joye je puisse parvenir.”

“Ha Barbe, non ferez,” se respondit la mere,
“Car mourir vous feroit a tourment vostre pere.”
Ainsy la cuida bien retraire sa mere.
Mes la vierge ne voult Jhesus mectre en ariere.

Si a dit a sa mere: “Bien je vous certiffie
Que mon espoux Jhesus ne lairay en ma vie.
Il est Dieu par sus tous, nyer ne le vueil mye.
Il donne a ses servans la joye infinie.”

Quant la mere entendit qu'elle pert son parler,
Ou tenple qu'on faisoit si la voulut mener.
En sa pencee estoit que bien pouroit changer
Son vouloir en voyant se grant temple eslever.

Aux massons qui la furent, quant le temple advisa,
Sainte Barbe demande quel bien on en fera
Et qui est le seigneur qui commys les y a,
Car d'en savoir le voir son cuer tallent en a.

Denier ne luy vouldrent les massons, car le fait
A la vierge ont dit: “C'est ung temple qu'on fait
Pour tous noz puissans dieux qui le monde ont fait.
Vostre pere a l'afaire nous a commis de fait.”

“Certes,” dist sainte Barbe, “je vueil que le facez
Tout a mon appetit et point ne delaisez.
Premier sur orient faut que vous compasés,
Et le bout qui y tourne vueil que haut esleves.

Trois fenestres apres a ce bout vous ferés
Plaisantes plus que nulle comms faire saurez,
Et deux coustez ou temple apres vous parferez
Ou pluseurs fenestrages pour vous compouserez.

Et si mon pere en gronde je vous descouperay.
Poient n'en naurés dommaige, car vostre pais feray
Devers luy et le fait trebout sur moy prendray.
Or faites mon vouloir et bon gré vous saurray.”

“Barbe, tresbien savons,” ce dirent les massons,
“Que vostre pere content ne sera par Mahom.
Mais puls que promectez que descoupez serons
Pour vostre gré partaire voulentiers le ferons.”

Apres que ce fut fait, sainte Barbe alla
En la chambre son pere et ses dieux y trouva.
Tretous a ung maillet tantoust froissez les a.
Ung entier n'en demeure, tretous coupez les a.

Retourner s'en vouloit, quant heut fait, en la tour.
De convoier sa mere tantoust a prins le tour.
L'une l'autre baisserent au partir par amours,
Mais ce ne fut mye sans faire asses de plours.

Barbe en la tour monta du cuer joieusement
Et se mist en priere vers Dieu parfaitement.
Et asses toust apres son pere bonnement
En la cité retourne luy et toute sa gent.

Adont furent joyeulx tous les gens du païs.
Quant leur prince on veü ne furent point mariz.
Puis le roy sainte Barbe mande en son pourpris
Pour aller veoir ensenble le temple de grant pris.

Reffuser ne le voult la vierge debonnaire.
A son pere se vint et luy voulut conplaire.
Quant le temple advisa, le roy si ne fist chiere
Et dist qu'en tel facon ne l'avoit fait pourtraire.

En douceur dist la vierge: “Pere, je vous supplie,
Ne vous courrocez mie a nul, je vous affie.
Par moy est fait itel, je ne vous en mens mye.
Chascun d'eux en decoulpe, sur moy est la partie.

Entendre je vous vueil donner, c'est mon tallent,
Pour quoy en tel facon l'ay fait faire present.
Par le hault bout du temple j'entens le Dieu puissant,
Qui a fait et formé tout homme a son semblant.

Ne doubtés aussi les coustés plus bas estans,
L'estat de sainte esglise si nous sont demonstrans:
Qui s'appelle vie active a ceulx qui sont savans,
L'autre est contemplative donnant des joyes grans.

Ne pas esmervellier ne vous devez aussy
De quoy ces troys fenestres servent qui sont icy.
Le pere, le filz et le saint esprit
Un Dieu en troys personnes segniffie cecy.”

“O chienne enragee,” se respondit son pere,
“Anuyt je te feray souffrir douleur amere.
As tu ma loy guerpie, a qui nulle n'a pere,
Pour Jhesus le traïstre, c'est folie trop clere.”

Eschauffé par grant ire a dit a ses tirans:
“Barbe me despoullez et le menez errant
Batant par la cité de verges bien trenchans,
Puis qu'elle a en despit noz dieux qui sont puissans.”

Illec les tirans nue devant le roy
L'ont mise et batue et fait ont grant desroy.
Mais quant nue se vit, Barbe par bon arroy
A Dieu fist sa priere, comme ourés de vray:

“Las, Jhesus qui par nue couvre souleil plaisant,
Mon corps qui est nué, s'il te vient a talant,
Soit par toy recouvert, je t'en pri, roy puissant,
Que veüe ne soye de la mauvaise gent.”

Lumiere incontinent des haulx cieulx descendit
Et ung ange y vint qui le lieu resplendit
Et des cheulx a Barbe tretout son corps couvrit.
Ainsy Dieu exausa sa priere a son dit.

En deulx et en grant ire les tirans l'amenerent
Batant par la cité, mais nul mal ne luy firent,
Car ses cheulx la garderent dont grant deulx demenerent.
Puis en luy faisant paine au pere retournerent.

Quant il vit commanda que tantoust on l'amaine
Prestement en la chartre et en la plus villaine
Et que n'ayt que mengie nul jour de la sepmaine.
Tandis advisera luy faire autre paine.

Il ne tarderrent gaire, les tirans treffelons.
En la chartre l'ont mise avecques les lyons.
Mais la doulce pucelle faisoit ses oroisons
Au tresdoulx Jhesucrist en grant devocïon.

Moult grant amour avoit et parfaitte envie
Ung grant sengneur et prince du pais de Rommenie
Que Barbe en mariage peust savoir pour s'amie,
Tant que pour sa beauté eut grant merencolie.

Grans, dous et joyeulx messagiers envoya
Par devers Diostore et forment luy pria
Que Barbe a espouse luy donne et il fera
Tant qu'il sera content de tout ce qu'il pourra.

Quant Dioscore entent du prince la priere,
A sa fille s'en vient de pensee moult fiere
Et luy dist: “Bele file, changiés vostre maniere, 
Regraciez Mahom qui donne la lumiere.

Vecy les messagiers d'un prince excellent
Lesquelx ou nom de luy vous viennent tout present
Requerir pour espouse a faire son talent,
Et s'ainsi vous le faites, vous aurés joie grant.”

“Escoutez verité,” si respont la pucele,
“De Jhesucrist je suys espouse et ancelle.
Ne jamais d'autre espoux ne veil avoir nouvele.
De par luy est donnee la joie eternelle.”

Dioscore s'en est tourné couroucé et mary.
Quant il voit que sa fille son gré n'a aconply.
Aux messagiers a dit: “Rien ne feré icy.
Tournez a vostre maistre et m'excusez vers luy.”

Les messagiers tantoust d'illec s'en allerent.
A leur maistre l'ont dit et tout le fait conterent,
Ce que Barbe avoit dit, qui a dueil luy tournerent.
Mais de le resjouir ses servans se penerent.

Adonc Dioscore fist venir lendemain
Sa fille sainte Barbe devant luy pour certain.
Lequel pour son parler de flaterie plain
Dist: “Barbe, croy Mahom, car c'est Dieu souverain.

Il est par dessus tous et vous serés s'amie.
Grant avoir vous donnray, ne vous en dobtés mye.
Delaissez se Jhesus qui nasquit de Marie
Et qui en une croix par juifz perdit la vie.”

“Grant mal seroit pour moy,” se dit la fille au pere,
“En enfer m'en yroye qui est plain de misere.
Jhesus est mon vray Dieu; je ne me vueil retraire
Pour rien que vous facez ne me pouriez deffaire.”

En despit dist le pere: “De la garce enragee
Present je coupperay le col de mon espee.”
Quant la vierge l'entend la place a vuydee.
En ung mont s'en fouÿt par sa bonne pencee,

A nulz genoulx a fait a Jhesus sa priere
Qui luy plaise garder de mal sa chambriere.
La piere sur quoy fut, qui estoit toute entiere,
Du gré de Jhesuscrit se fendit par maniere

Que Barbe c'est dedans la pierre bíen cachee.
Son pere tient ou poing fierement son espee.
Il a partout le pais sa fille bien serchee
Et a deux pastoureaulx sa fille a demandee.

L'un a luy a respondu: “Annuyt personne nee
Ne passa par icy que j'aye advisee.
J'aj tousjours regardé par toute la contree
Mais je n'y ay rien veu passer belle ne lee.”

Et l'autre luy a dit: “Je vous diray, chier sire,
De sus celle montaine l'ay veüe a vray dire.”
Quant son pere l'entendit, tretout emflambe d'ire
Amont celle montaine son chemin droit il tire.

Songneusement au voyr de l'avoir se pena,
Et tellement l'a quise que il la trouva la.
Quant la peut atoucher, grant paine luy donna;
Bastant jusqu'a l'oustel pour certain la mena.

Jhesus Crist de bon cuer sainte Barbe deprie
Que celuy soit pugni par qui ot tel hachie
Et qui l'ot acusee a si faulce maignie.
Mais Dieu a bien brefment son oroison ouÿe.

Merveilleux cas advint de ce pastre pour voir,
Car luy en ung moment et tretout son avoir
Sauterrelles devindrent; de Dieu fut le voulloir,
Qui mal et bien gardonne, sur tous il a povoir.

Or entendés comment Barbe fut martiree
Pour tant qu'en Jhesucrist ot tousjours sa pencee.
Son pere lendemain au prevost l'a menee
Et luy a commandé que sa vie n'eust duree.

Quant le prevost la vit si belle et reluysant,
En flatant luy a dit: “Belle fille plaisant,
Adorez Apolin, qui est Dieu tout puissant,
Gardez vostre noblesse de lignee si grant.”

“Vrayement,” dist sainte Barbe, “pour rien que tu me dies
Tant que seray en vie; car trop me contralie
De croire en tes dieux, sont tretoutes folies.
Car les faulx deables on ja voz amez saisies.”

Lors tanstoust le prevost ot le cuer fort iré.
Au poustiau par ses gens tantoust la fist lier
Et a croches de fer sa peau fist dessirer
Tant que les os on vit en mains lieux, ce croyez.

Atant point ne se tint, mais grous callous fist prandre
Et contre elle ruer par sa char qui fut tendre
Grever et mutiler et pour la faire fendre.
Mais la vierge pour tant a luy ne voult entendre.

Quant le prevost advise que la vierge son dit
Ne son fait point ne prise, commande sans respit
Que telle comme est, car c'est son appetit,
En la chartre soit mise, nul ne fait contredit.

“Vray Dieu,” dist sainte Barbe quant el fut en prison,
“Je te pry doulcement, donne moy garison,
Car en nul n'ay confort fors en toy, doulx Jhesum,
Sy ay mon esperance, bien savés s'est vray ou nom.”

A l'eure proprement que faisoit sa priere,
Jhesuscrist descendit, qui ot moult grant lumiere,
Qui tanstoust l'acolla; lors fut saine et antiere
Et garie de ces maulx, dont fist jore planiere.

Grandement la receut ainsi le doulx Jhesus,
Car son espoux estoit, de ce ne dobtés nulz.
Puis apres s'en retourne dont il estoit venuz
En son beau paradis o ses anges lassus.

En menant grant liesse la vierge en son cuer
Chantoit en la prison ung chant de grant doulceur
En rendant a Dieu graces qui de sa grant doulceur
L'avoit saine garie et de sa grant tristeur.

Le prevost par qui Barbe fut en prison boutee
Lendemain commanda qu'ele luy fust presentee.
Puis tantost luy a dit: “Barbe, mectz ta pencee
A servir a noz dieux qui ainsi t'ont sauvee.”

“Il n'en nest rien,” dist Barbe bonnement,
“Tes dieux ne m'ont guerie, car deables sont vrayment.
Celui est mon vray Dieu qui siet ou firmament,
Jhesus pour qui suys presst de souffrir grant tourment.”

Moult iré le prevost et plain de felonnie,
Quant son parler entend, aux tirans dit: “Soit mise
Et pendés au travail, puis par tresbelle guise
Son cousté luy ouvrez, ne faictes longue assise,

O grans barreaulx de fer plains de fu, je vous prie.
Quant cecy aurez fait et cecy, soit brouÿe
De lampes bien ardans, et ne vous faignez mye,
Boutés de toutes pars sy que puisse perdre vie.”

O tresgrant diligence les tirans enragés
Tout ce que leur a dit ont fait sans alongier.
Apres l'ont despendue, tourmens luy ont changez.
De sel toutes ses playes pouldrerent sans targer.

Chiere fist tre joyeuse la vierge en ses tourmens.
Jhesus avoit au cuer et en son pensement.
Pour rien ne l'a laissé, car c'est son vray amant,
Comme on peult congnoistre par son demonstrement.

Dont courocé le prevost derechief la fist pendre
Et par les piés la fist au haut du gibet pendre.
Son chief, qui pendoit, incontinent fist fendre
De gros maillos de plom, de son corps qui fut tendre.

Apres que les tirans ce mal heurent parfait,
Encore ou travail la lierent estroit
Et ses mameles blanches du corps par leur fort fait
Torces et arachees, qui grant mal luy faisoit.

Voyant le faulx prevost que ses tourmens peu prise
La vierge debonnaire dist que tanstoust soit myse
Nue sur une claye trainee sans faintise
Tout par my la ville affin que se ravise.

Quant la bonne vierge du prevost ouyt le dit
Et qu'elle se vit nue, depria Jhesuscrist
Que du ciel luy envoye, s'il luy plaist, quelque habit
Pour couvrir le sien corps, ce c'est son appetit.

Moult belle compaignie, quant a fait sa priere,
D'anges la descendirent, qui donnerent lumiere,
Et d'un bel vestement de Dieu la chamberiere
Vestirent que veue ne fut nue en negune maniere.

En faisant le vouloir du prevost les tirans
Par my toute la ville la trainerent errant.
Puis la luy remenerent les mauvais mescreans.
Et quant la vit, si dit: “Ne soies recreans

Que sur une table l'estendés toute plaine
De rasouers tranchans si qu'elle souffre paine
Et d'un cousté sur l'autre tournés la faulce chienne,
Car se la veisse morte, mon cuer eust joye plaine.”

Moult songneux les tirans furent delors parfaire
Tout ce que leur a dit et luy vouldrent complaire.
Mais oncques pour torment qu'a la vierge peust faire
De Jhesuscrist servir ne se vouloit retraire.

“Et que feray je plus,” dist le prevost felon,
“Mains durs tourmens luy ay fais endurer et felon,
Ce qu'il m'estoit avis et qui me sembloit bon,
Et tretous n'y on fait le vaillant d'un bouton.

Nul tourment ne l'a blecee, de son Dieu est gardee,
Plus que faire n'estay. Je vueil que soit menee
Maintenant a son pere et que sans demouree
Tretout son vouloir face de sa garce enragee.”

Horiblement fut plain de ire et felonie
Son pere, quant en vie la bonne vierge advise.
Si commanda tantost l'espee ou poing mise
Et hors de la cité fut menee sans fainctise.

Villainement la sainte des tirans fut menee
Au hault d'une montaine en icelle contree
Et la bonne vierge c'est a genoulx pousee
Disant ceste oroison qui sera declaree

“En toutes mes prieres, mon doulx espoulx Jhesus,
M'as tousjours exaulcee, delaissez n'en nas nulz.
Si te prie encore que tu soies esmeus
Ceste derniere espace, mon trepas est venus.

Mon Dieu, mon vray soulas, qui sies ou firmament,
Secourir ta servante te suplie humblement.
Car je voy que vecy le mien definement.
Mon ame entre tes mains, s'il te plaist, recommans.

Bien samblant m'as monstré que j'estoie t'amye,
Si me vien secourir a la fin, je t'en prie,
Et m'ame par tes anges mectz en ta compaignie
Si que a tousjour aye la vie qui ne fine.

Resjouissés aussi ceulx qui tous les jours feront
De moy quelque memoire, aussi qui juneront
La vigille de moy. Octroye qu'il ne moront
Sans vraye confession et ton corps recepvront.

Je te supply encores: aies compassïon
Et pitié de tous ceulx qui ma gresve passion
Et feste garderont et ou mont de Sïon,
Je te prie, qu'il ayent lieu a leur finison.”

Es haulx cieulx fut la voix melodieuse ouÿe,
Si dist: “Barbe, ma fille, mon espouse et m'amye,
Ta priere et requeste t'est octroÿe a chire lye,
Car bien nous as servi tous les jours de ta vie.

Encor, Barbe, te donne que ceulx qui tous les jours
De toy feront memoire de tous maulx et douleurs,
Soient femes ou enfans, de toy ayent secours
Et avec toy en joie en fin facent cejours.

Resjouissés vous, Barbe; et si vous en venez.
Vecy la grant couronne que deservie avés.
Long tanps je l'ay gardee pour vous, or la tenez,
Car ma treschiere amye estez, vous le savez.”

Grandement heut soulas Barbe et fut joyeuse
Quant de son Dieu receut couronne gracïeuse.
Puis a son pere a dist la vierge tresheureuse:
“Sus moy, pere, acomplis ta pencee oultrageuse.

Reffuser n'y vueil mye, car je suys asseuree
Que mon ame sera de Jhesus bien heuree,
De joye l'a bouree qui tousjours a duree,
De mon corps totallement fait a sa demouree.”

A sainte Barbe Dioscore tantoust couppa le chief,
Dont par pugnicïon luy en vint grant meschief;
Car en s'en retournant feu descendit du cief
Qui le sien corps brula. Ainsi fut mys a chief.

Si tost que du tirant la vierge perdit vie,
Des anges descendit du ciel grant compaignie
Et l'ame de la vierge doulcement ont saisie
En chantant ung beau lay pour ce qu'est leur amye.

Incontinent des anges l'ame par grant liesse
Es haulx cieulx fut pousee et la pour sa noblesse
Receue couronnee comme reyne et princesse.
Et Valentin en tere son corps mist par humblesse.

A servir sainte Barbe, dont la vie avés ouye,
Entendés tous et toutes, ne vous retardés mye
Affin que Jhesus Crist pour vos ames deprie
Et qu'a vostre besoing vous l'aiez en haÿe.