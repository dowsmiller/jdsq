Les seignors anciains qui ont batailleor
Cai en arriers esté et de genz venqueor,
Et les nons des poetes qui furent jangleor,
Oons tan qu'as estoiles eslever hui tot jor;

Et cil qui orandroit sont en presente vie
Lisent en lue d'ystoire iceste trupherie
Ou n'a honor ni prou ni de bien maalie;
Granz partie des genz a ice s'estudie.

Si les los des faus Des si aornés trovons
O de lors chevaliers, com ci nos devisons,
Les dons que Des as siens done que ne contons,
Se il lo nos otroie, a miaus que nos poons?

Li saverres do monde, li peres soverains,
Cil qui cinq mile homes saola de cinq pains
Aviau les deux poissons, dit, toz en sui certains,
A ceaus qui toi voloient establir de lor mains:

“Ovrez non pas viande, li quels soit trepassable,
Mas cele qui sera toz jors mais pordurable,
Si quite volés estre de la main au diable.”
Ico commande Des; no tenez mie a fable.

“Mes peres,” co dit Des, “ne refine d'ovrer,
Ni senz sa guarentie, qui mout fait a doter,
Ne laisse nigun ordre, que qu'il soit, trespasser.”
Por co se doit chacuns de bien fere pener.

Jhesu es patriarches, es prophetes comance
L'enor de sainte yglise, co creons senz dotance,
Et per les seinz apostres i met ferme creance,
Per les martirs, corones, per virges, aornance.

Jhesu d'ovrer ne cesse mas mout est s'ovre bone:
Il revist sainte yglise de lis quant pais li done;
Quant il li soffre guerre, de roses l'environe.
Ce fait il qui les siens em paradis corone.

“Dé,” ce dist sainte iglise, n'est pas chose celee,
Qui est a Dé espose et de lui mout amee,
Qui est dedanz lo cors de darz d'amors nafree,
As seinz praacheors, bien est chose provee,

“De maus m'anvironez, apuiés moi de flor.
Demandez vos por quoir Quar je languis d'amor.”
Por flor sunt entendu de bien comenceor,
Et por maus ferme ovre des parfaiz par labor.

Sainte yglise requier de for apuiement
Quar cil qui bien comancent sunt foible duremant;
Par co ont miaus mestier de bon enseignemant,
Quar en parler de Deu a grant confortement.

De maus anvironee viaut estre, senz mentir,
Quar qui voudra ou reigne des seinz parvenir,
Maus, poines, et engoisses li covindra soffrir;
Ne lo puet autrement niguns honz deservir.

Si Des le nos otroie, disormais desclairons
Per quoi icest prologue ici retrait avons,
Feiaument, simplement, que nos ne corrocons.
Nul de vos janglerie dire ne vos volons.

A l'enor Jhesu Crist, lo fil sainte Marie,
Do baron sen Tibaut vos vuil conter la vie;
Deus m'otroit par sa grace que je la traie a chie,
Et ceaus qui l'entendront preigne a sa partie.
Que il lo nos otroit; chascuns amen en die.

Mout fu sen Tibauz sages, point n'i avoit d'enfance,
Et fu fiz, co sachoiz, a bones genz de France;
Arnous ot non ses peres, sa mere senz dotance
Avoit par droit non Guille, co sot sa conuichance.

A Provins fu norris ci seinz qui tant fu sages;
Il fu come la flors qui naist es espinages;
Ne fu pas seulement nobles ses parentages,
Einz fu clers et tres riches, co saichoiz, ses lignages.

A Viene ot avesque, pleins fu de sapiance,
Qui avoit non Tibauz, co savons senz dotance,
Qui ot de Jhesu Crist en soi tel conuichance
Que einz que ciz nasquisse annunca sa naschance.

Iciz sire d'avesques, de quoi nos vos parlon,
Fui oncles a la mere sa mere. Co sot l'un
Quar il out non Tibauz; Tibaut rapele l'un
Cestui; par autre chose nen ot il Tibaut non.

Iciz sires d'avesques, qui de Vianne estoit,
Come bone persone o munde se tenoit,
Et quant il o la mere Donne Guille parloit,
Meintes foiz tels paroles com vos orrois disoit.

“O planterose mere,” dit il, “esjois toi
Et soies tote alegre; mout i a bien par quoi.
De toi naitra tels mere qui porterai en soi
Un fil qui grant deserte aura ves Dé lo roi.

Li fiz qui de ta fille, dit l'avesques, naistra
Trestot nostre lignage en sens sormontera;
Devant Dé, devant genz, granz apelez sera;
Mout ert amés li arbres qui tel fruit portera.”

A iceste parole que l'avesques disoit
Une povrete famme garantie portoit;
La mere Donne Guille grosse apercevoit;
D'amoroses paroles issi la confortoit.

“Dame,” disoit la famme, “quar vos esjoissez;
Je di qu'en vostre ventre une fille portez
De quoi naitra un fil qui granz ert apelez;
A honor ert par lui toz vostre parentez.”

Ce dit de sen Tibaut encois que il nasquist
Li avesques de Vianne; de rien nen i mesprist.
Ausi li povre famme co meïmes en dist
Que l'on saiche qu'il est membres de Jhesu Crist,

Qui fu par les prophetes avant propheciez,
Apres par lo seint ange as pators annonciez,
De la chivalerie de l'ost do ciel loez,
Qui fui par la novele estoile desclariez,

Et qui fu en apres des trois rois aorez,
Es braiz sein Symeon qui viauz estoit portez,
Ou temple de seinte Anne coneus et avisez:
De celui est ciz seinz membres, que vos oez.

A mon proposement disormais tornerai,
Lo leu ou il nasquist miaus vos desclarerai,
Des rois qui en son tens furent les nons dirai,
A ceaus qui ne sont né conuchance en lairai,

De quel genelogie al issit conterai,
Coment guerpit richece par ades escrirai,
Et coment prist povrece clerement espondrai;
Ici est ma pansee; ci m'estudierai.

Provins est uns chatiaus ou sein Tibauz fu nez;
Ce est lues qui de puple est mout bien pupliez;
Uns contes de Champaigne, Odes estoit clamez,
Estoit pruchains de lui qui mout fu renomez.

Ce fu au tens Henri qui rois de France estoit
Et de son fil Phelippe qui adonques vivoit.
Sein Thibauz qui la boine de jovrece tochoit,
La joie de cest monde po ni prou ne segoit.

Lo coman Jhesu Crist quant oïr lo povoit
A grant humilité a ovre lo metoit;
Si com li saige moiche sa rusche omple, omploit
Sein Thibauz son fin cuer des biens qu'il aprenoit.

Que il fust harmitains avoit il grant talent.
Helyas fu premiers, co trovons nos lisant,
Et sein Johanz Baptistes qui mout fu de grant gent,
Et Paules et Antoines, ce set l'on voirement.

Lors teneve viande envie li fasoit,
L'aspreté de lors robes plus que rien desirroit,
Lo regart des seinz anges jor et nuit covoitoit,
Ou reigne des seinz ciels chambre achater voloit.

Senz Tibauz, de ces choses et d'autres embrasez,
S'en est tot a celee a un hermite alez,
Qui mout estoit prodonz, Burcars fu apelez,
En une yle de Saine, ou Des estoit dotez.
Puis fu moignes a Sens, co est la veritez,
Ou mostier de sein Pere qui fu jadis fundez.

Consoil quist a l'ermite et cil lou conseillet;
Li ermites remest, senz Tibauz sen alet.
Gautier un chivalier o soi acompenet;
Mout furent bon ensamble, li uns mout l'autre amet.

Sen Tibauz et Gautiers issi s'acompeignerent;
Senz plus fere demore, sus lor chevaus monterent,
Lors escuiers senz plus avec aus en menerent,
A la cité de Roins droitement en alerent.

Sen Tibauz chivaliers de la chivalerie
Jhesu au roi puissant a sa maison laissie;
Son pere et sa mere, ses freres entroblie,
Ses parenz, ses serjanz, et des genz compeignie;
Conme s'il vosist cindre de la chivalerie
L'espee, a la pasque aviau Gautier s'avie.

A la cité de Roins, qui mout est seignoris,
S'en sunt venu ensemble, si con je vos devis,
Comme s'il vossissant parler a lor amis.
Ne sot lor entendue fors que Des, co saichis.

Oiez que firent puis et coment il ovrerent;
Escuiers et chevaus a lor otel laisserent,
Et de nuit tot a pié coiement s'en alerent,
Et nule rien qui soit fors que aus n'em porterent.

Que vos diroie je? Deus pelerins troverent;
De lors tres bones robes endui se despoillerent;
A caus deus pelerins maintenant les livrerent,
Et de les lor povretes povrement s'ahornerent.

Senz seüe, nus piés, Des ou set, s'en alerent.
A un leu qu'on apele Pitingo se paisserent
Ou reigne d'Alemaigne ou lon tens demorerent;
Iqui por l'amor Dé grant povreté soffrerent;
A grant travail aquistrent lou pein don il visquerent

Co qu'on lit de Joseph, co sai certeinement,
Ou saume dou sautier, qui lo sens bien entent,
Pot l'un, de ces deus, lire tot universelment;
Lors mains em plusors ovres servirent voirement.

A ovres de vilains lor blanches mains metoient,
Les pierres par murs faire a ces macons portoient,
Les erbes ou les fauz quant poinz estoit trenchoient,
Lo fiens fors des estables a civeres portoient,
Si con sen Tibauz dit, ausi charbon facoient;
De cel petit argent lors vies sostenoient.

De cetui laboraige que il tant comparerent,
De co que a lors vies sostraitrent et colerent,
A grant poine, a po d'aise, po et po, estrangerent
Argent si qu'a sein Jaque en Galice en alerent;
A grant devocion lou seint leu viseterent.

Quant lors oroison orent fenies bel et bin,
Et fait lors offerendes come bon pelerin,
Et il s'en retornoient porpensant de lor fin,
Un diauble troverent traversé ou chemin.

Il avoit forme d'omme, lo cors ot grant et fier,
Ne sembloit pas si home con sembloit aversier;
Il entendoit en faire sein Thibaut trabuchier;
Iqui, se il peüsse, lou cuida perilier.

Mes sire sein Tibauz onques ne s'esmaiet,
La croiz ou Des fu mis autement reclamet,
Et de la trinité autement se seignet;
A tant come fumee diables s'en alet.

Si au serjant de Dé trabuche porchacoit
Diables, niguns honz mervelier ne se doit,
Quar Jhesu Crist meïmes trabuchier jus cudoit
D'un pignacle dou temple quant il lon lui estoit.

A Trive la cité est sein Tibauz venuis
Et Gautiers ses compeinz nus pies et mal vestus.
Iqui trova son pere dont mout fu irascus;
Mas a jor de sa vie ne fu issi confus.

De Trives vint a Rome, tant a il espleție;
De veoir lou sepulcre do Deu ot envie,
Si sen vient a Venice la cité seignorie
Comme se il vossit passer mer en galie.

Sen Tibauz, que Jhesu li peres tant amet,
Les fins de Lonbardie apres co trespasset;
Un leu qui mout li plot iqui endroit trovet;
Vesinetés cal leu Salanique apelezt.

Sein Tibauz iceal leu entor anvironet
Et par la volenté de Dé forment l'amet.
Un grant bois i avoit qui mout lo confortet.
D'une anciaine iglise la muraille i trovet.

Il, lassez de son oirre, iqui se reposet
Et as seignors dou leu maison i demandet;
Si comme il la quist, l'un la li otreiet;
A tenir vie d'anges en terre comencet.

De char, de tote graisse, s'asteint premerement:
Pains d'orge fu sa vie et aigue solement:
Puis se soffrit dou pain et d'aigue ausement;
Fruiz, herbes, et racines usoit ni plus noient,
Et si portoit la aire qui lo grevoit forment.

Jhesu cui il servoit en ice lo porvut,
Que tanque il fu prestres toz ses ordres recut
Ou mostier de Vincence; Levichiers lo conut
Qui en estoit evesques; cil viaust que issi fust.

Ou est cils qui conter porroit or dignement
Que li diables fit a son cors de torment?
Sa croz portoit toz jors, Deu proit docement,
Chacun jor de corgies se bastoit asprement.

Li glorious cors seinz issi se tormentoit
Par l'amor Jhesu Crist que il tant covetoit;
De cinq anz ne dormit en gisanz, co disoit
Sa maignie privee, mas en seanz dormoit.

Lo los ni lo bobant de la gent ne voloit.
Par ce que l'un cuidast qu'il dormit, se fasoit
Covrir dedanz son lit et do lun se cochoit
Et apres s'aseoit et en seanz dormoit.

Puis avint que Gautiers ses compainz trespasset;
Lou treü de nature si com Deus viaut rendet.
Einz que mie nuiz fusse, sen Tibauz sus levet
Quant li autre dormoient et il Deu aoret;
Les mains teint estendues, de prier ne cesset.

Apres, quant estoit hore que l'an lever devoit
Par aler a matines, en son lit se tornoit;
Il ne voloit pas los des biens que il faisoit;
Que niguns les seüsse fors que Deus ne voloit;
Lo guiardon de lui senz plus en atendoit.

Une arche fu avant li liz ou il gisoit
Laquele pardessus tote igues estoit;
Un lincuel fait de laine sus cal fust estendoit
Que de jors en sa teste contre lo chaut portoit.

Je sai ce, que ses menbres d'aire armés avoit;
Soz lo lincuel de lainne autre aire estendoit,
Et en leu de cele arche ou il gisir soloit,
Sus une large ais bien dolee gisoit.

Dui an compli estoient, ce savons voirement,
Que venus iqui ere ci seinz premirement,
Quant ses compeinz Gautiers veint a son finement,
Et, si com nos creons, ajostés dignement
Au nombre des feiaus devant Dé qui ne ment.

Tentement de diable ne li faillirent mie,
De ce que dit sein Jaques, qu'il eüst sa partie
Amont en paradis en la grant compaignie
Des anges, des archanges, que Deus a en baillie.

Il reconte, sein Jaque, ce est la veritez:
“Bien aventurez est li honz qui est tentez,
Quar, quant il sera bien finement esprovez,
De la sainte corone de vie est coronez
Que Deus promist a caus de cui il est amez.”

Ja avient une nuit que sein Tibauz estoit
Acostez en son list mas pas ne se dormoit.
Un diable d'enfer de costé lui avoit,
Qui la paroi par force de sa maison crosloit,
Qu'il alast a matines par son non l'apeloit,
Et que tost levast sus sovent l'amonestoit.

A cel apel se leve seinz Tibaut qui cuidoit
Que fust un de ses freres qui ansi lo hatoit;
Tost s'en vait a la celle ou cil freres gisoit;
En son list lo trova ou il enquor dormoit.

Lors sot bien sein Tibauz de fine verité
Que ce estoit diables toz pleins d'iniquité;
Autement reclama la sainte trinité
De la croiz se seigna, lors chaca cel maufé.

Il l'en oït aler durement fremissant;
Se il eüst cent homes qui lo bois tranchessant
A coignies, tel noise, ce croi, ne feïssant;
Mais tel bruit ne menerent Sarrazin ne Persant.

En autre tens aveint que il fu apelez
A Leion lou chatel ou Contenz estoit nez,
Et il qui a bien faire estoit toz abrivez,
Por cele pais refaire tant tost i est alez;

Mas de l'aler nus piés si atiriez estoit
Que les plantes des piez totes onfles avoit;
Quant il vit que a pié aler nen i porroit,
Si monta sus un char qui prestez li estoit.

Une aigue li coveint passer; dedanz entret.
Or orroiz dou diable quel berat porpenset.
Une roe de char en l'aigue li emblet;
Lo glorious cors seint issi noier cuidet.

Bien lo cuida iqui noier se il poïst,
Mas mout li valut po, onques riens n'i conquist,
Car ausi comme plume ligere fors salist
Senz roe, toz essuiz; onques ne s'esbaïst.
Ceste grace et autres Jhesu sen Tibaut fit.

A conter ses travauz et ses tentacions,
Tant que ci, bon chimin et droit tenu avons;
A reconter les choses honestement aluns
Qui sont pleines de joie, a ce nos escorcons.

Li angile dou ciel sovent lo visetoient,
Si come si serjant por termoin afermoient,
En samblant de columbe aucune fois venoient,
Et en samblance d'ome autre fois se mostroient;
Et, dun il estoit dignes, autres choses disoient;
De par Dé, son seignor, sovent lo contortoient;
La poine qu'il soffroit issi li alijoient.

Il avint a un jor que ses pechies ploroit
Et ensamble lo plor durement sospiroit;
Lors oït une voiz que li dit que voloit,
Que de toz ses pechies Jhesu quitie l'avoit;

Et seinz Hermagoras ausi sen Fortunez,
En cui ses oratoires honor estoit fundez,
Aparurent a lui et portint granz clartez,
Qui tel chose li distrent com ja dire m'orrez:

“Graces, beneïcon de Dé omnipotent
Aies tu, quar tu siers si entenduement;
Ci en nostre memoire qui somes en present
Guiardon en auras, n'atendras pas grantment.”

Il avoit un serjant que Odon apeloit
Oui tant estoit cassez de fevre qu'il avoit,
Tant asprement lo ior et la nuit lou tenoit,
A par po que li arme dou cors ne li partoit.

Que il priast par lui sein Tibaut mout priet;
Par lui premerement a proier refuset;
Al, simples con columbe, gaires ne demoret;
Tot en ceste meniere a Odon respondet:

“Je redote d'aler contre la volenté
De Dé par cui guinier tu as l'enfermeté;
Je sa ce, que la fevre t'ait forment tormenté;
Tost t'aura Des donee quant lui plaira santé.”

Quant vit son bon serjant qui dou tot enpiroit,
Qui par la maladie de la mort pres estoit,
Dolanz de sa presence si issi lou perdoit,
Lors dist: “Tost a liglise maintenant portés soit.”

Sein Tibauz, lui present, la messe celebret
Et en ses oroisons dou vaslet li membret;
Jhesu par sa priere sanité li donet,
Iltel que senz aïe de ses piés s'en tornet.

Li peres et li mere, oiant la renomee
De lor beneoit filz bruiant par la contree,
Cele part sont venu endui a grant jornee;
Quant son fil vit la mere, sachoiz mout par fu lee,
Qu'ele cuidoit avoir perdu senz recovree,
Bien ne puet savoir qui a en Jhesu Crist pensee
Que ne fu pas senz larmes cele doce asamblee.

Entre sospirs et plors en pansee estoit
La mere de deus choses laquel ele faroit:
Son païs, son mari, ses enfanz ne voloit
Guerpir, ni son chier fil delaissier ne pooit.

L'amors do fil, mas cele de Jhesu Crist, venquit;
Par l'amor de son fil tot le monde guerpit;
Toz les liains qui loient dessiret et rumpit;
A Dé s'aer, cui ele aviau son fil servit;
Ale ne fu pas fole, au choisir lo miaus prist.

Mout fu sa remenance sein Tibaut granz confors,
Mout en fu plus a aise et de cuer et de cors;
Si com dit Salemonz, mout par est amors fors,
I n'est riens qui s'i preigne fors solement li mors.

Par l'amor do fil veint a la Dé charité;
Ale qui avoit au a toz jors largité
D'aleus et de richeces, et de toz biens planté,
Se tient or a paié de grant estreceté;
Hiqui remest li dame a grant humilité
Par servir lo grant roi qui maint en trinité.

I nen est honz, ce croi, qui reconter poïst
Tant docement li fiz a la mere obeïst;
Ni par froit ni par chaut que il onques feïst
Ne trovet en lui faute de rien qu'ale vossist.

Deuz anz avoit esté ciz seinz bien aorez
Devant que il fenisse; ce est la veritez
Que de nigun diable n'avoit esté tentez,
Ni de pollution charnel contaminez;
Ce dit il a ses freres issi com vos oiez.

La dolor, lo mesaise que il adon soffroit,
Les plaies dun ses cors anvironez estoit,
Nuls honz sen mout grant panse conter ne vos porroit;
Ni pou ni prou des piés il ne se sostenoit,
Ne sa main a sa boiche conduire ne pooit.

Li peres soverains, ou il son cuer avoit,
Tot en ceste meniere li sires o voloit;
Par tribulations son seint cors espurjoit
Que il fust senz ruille la ou il lo metroit
Amont en paradis ou il habiteroit.

Sus totes autres choses se doit l'on merveillier
D'une rien que de lui m'orrois ici noncier:
Ongues tant maladie ne lo put jostisier
Quel il lo jeüner vossist entrelaissier.

Bien conut li seinz honz que guaires ne vivroit
A co que maladie tant fort sus li corroit;
De la grace de Deu si raümplis estoit
Que il ne voloit riens fors ce que Des voloit.

L'an douzein que partis de son païs estoit,
Conuit bien que la force de son cors lou laissoit;
L'abé qui ot non Pierres apeler conmandoit,
Oui jainz sus toz les autres a lui d'amor estoit.

Cel an estoit de lui en icel lue sacrés
Li seinz ordres des moignes ou Des est tant amés;
A guarder li commande, ce est la verités,
Sa mere et ensamble ses fiz esperités.

Trois jors devant sa fin et son trespassement
Crosla cinq fois li terre mout merveleusement;
Cil de la celle o sorent, voirs fu communement;
De caus de fors aucun, ce trovons nos lisent.

Aus ovres Jhesu Crist qui bien vodroit panser,
Il ne vodroit gemais de lui son cuer oster;
Ice fit la presence de Celui, senz doter,
Qui regarde la terre et qui la fait trembler.

Si com cil qui hi furent em portent garantie,
Mout fu de l'arme dure et do cors la partie;
A celui s'aherioit qui par nostre pechie
Ot ou coste la lance lo Grant Vendres fichie.

Demandres que lonc tens en engoine suet,
Uns serjanz de laianz cui Jhesu aspiret,
Que il se saillessant toz et totes priet,
Et il se sont issu si com il commandet.

Quant furent tuit et totes de la celle sailli,
Son sauveor recut, ce sachois vos de fi;
Meintes fois commanca: “Doz Des, aiés merci
De ton puple.” A tant a Dé l'arme rendi.
Or sunt li sien em plor, triste, et esbaï:
Li ange, li archange, aliegre et esjoï.

Li puples nos tesmoigne, qui pres do cors estoit
A l'ore que li arme do seinz Dé s'empartoit,
Que tache quels que fusse lo cors nen bloissoit,
Mas comme s'il fust vis ses vis resplendissoit;
Nus honz signe mortel ou vis n'apercevoit.

Li jors einz la calande de juillet lors estoit,
Li quarte inditions, qui bien s'en aprecoit,
Et adonques Henris, li fiz Henri, regnoit,
Qui la grant seignorie do roiaume tenoit.

Quant les genz de Vincence oient son finement,
Cele part sont venu, ce fu astivement,
Clerc, chivalier, borjois, et fammes et enfant,
Armé et desarmé, veil et jovre aussement.

N'i sont pas de Vincence tant solement venu,
Cil des veisins chataus hi vont, grant et menu;
Tuit vinent au seint cors, et jene et chanu;
Par entrer en la celle ont lou mur corrumpu.

Li autres qui remés a Vincence estoient,
Fammes, villes, entant, qui aler ne poolent,
Cele part vers lou cors, Dé proiant, s'apruchoient;
Deus liues fors la vile a l'encontre venoient.

De l'aler vers lou cors tant forment se haterent
Que ces qui lou portoient a Corchin lo troverent
Ou il se reposoient, et il se reposerent,
Et a grant reverence en apres l'em porterent.

De lui porter estoit chacuns amenevis;
A grant gent, a grant joie, fu li cors sevelis;
Lou tiers jor de juillet fuit il en terre mis
Ou mostier Nostre Dame, si com je vos devis,
A cui titre fu prestes ciz cors seinz Deu amis.

Quant il fu sevelis a l'onor de clergie,
Plut il a Jhesu Crist et a la virge Marie
Et as seinz qui avoient esté martiriie,
Leuntin, Carpunforte, en cui, n'em dotez mie,

Iglise il repose, que fust la renomee
De lui ades seüe par tote la contree;
Par vertus, par miracles viaust que fust essaucee
Li vie sein Tibaut et sa fins anoncee.

A cinq miles d'iqui droit un chatel avoit
Que li vesinetés Autevile clamoit;
Ou chatel une femme no veianz demoroit;
Par nul home mortel garison n'en trovoit.

Tant tost con de cest seint a novele seüe,
D'un bastum apuiant es cele part venue;
Sus la tumbe a cest seint ou avoit s'entendue,
Par la grace de Deu recuit clere veüe.

Droit en ceste cité de Vincence avoit
Ausi une autre famme qui ren nen i veoit;
Ele quist consoil Deu ou ele se fioit,
Et au seinz, et tantost veue arriere recoit.

Un autre leus apres est coneüs assez
Qui est chatiaus Drixius por son non apelez;
Une famme i avoit qui i a recovrez
Les iauz de quoi ses chies estoit toz avuglez.

Apres cestes trois fammes i est un clos venus;
Contraiz estoit des piés et des mains devenus;
Par l'amor do seint cors hi fit Deus tels vertus
Que il s'en est alez de ses piés sains et drus.

Uns autres ausement a malaise estoit;
La vigor de ses menbres do tost perdue avoit,
Ni de mains ni de piés adier ne se pooit;
Saineté sus la fosse recovre et recoit.

Li cités de Venice, qui tant par est loee,
A mout bien la vertu de cest seinz esprovee;
Une famme i avoit qui estoit aornee
Come religiose; preuz estoit et senee.

Apres, si com soffrit li peres soverains,
Aveint que soiches ot do tot les does mains;
Cele part est venue; mout estoit ses cuers vains;
Sanité i recovre, chacuns en soit certains.

Bien pert que Jhesu Cris sein Tibaut mout amet;
A l'entrer a Vincence enseignes en mostret,
Car par amor de lui ses miracles doblet;
A un vaslet et une tose la veüe rendet;
Mil homes i avoit quant Des issi ovret.

A l'entree do cors doquel Deus l'arme quist,
Comenca ceste antene li clergie et dist;
Devant toz ses deciples Jhesu meinz seignes fist
Liquel ne sunt pas tuit en cest livre esscrist.

Veneriains .i. enfes de Vile Nuve estoit;
D'un pié paralitiques et d'une main gisoit;
Tirier ni l'un ni l'autre enver soi ne pooit;
Granz estoit li angoisse et li maus qu'il soffroit.

L'uitane jor de Paques fu au seinz amenez,
Ou li covenz des fiz Dé estoit toz asenblez,
Et de main et de pié li revient sanitez,
Si que sains et alegres s'en est arriers tornez.

Voirs est qu'en Lumbardie une dame avoit,
Qui en son braiz un cercle de fer mout grant portoit,
Non par nigun mesfait mas quar ele voloit;
Or s'en vient au sepulcre ou cil cors seinz gisoit.

Or oiez quel miracle Jhesu Cris par lié fit:
Li chandoile aroanz dou chandelier cheist:
Par drecier la chandoile lo braiz li estendist,
Et li cercles vait freindre et do braiz loin sailist.

Uns qui ot non Martins et qui fu de cors nez
De lioires de fer ot les deuz braiz liez
Les lues de plusors seinz avoit environez.
Enquor vivoit ciz seinz dun vos parler m'oiez.

Quant il vit que trover nul consoil ne pooit
Vers nul de toz ces seinz ou il esté avoit,
Au barun sein Tibaut s'en est alez tot droit
En un leu solitaire ouquel il demoroit.

Confession li quist et il le confesset;
Por quoi portoit les fers es braiz tot li contet;
En ploranz rejoït que son frere tuet;
Bien fu confes a droit, onques rien n'i celet.

Il avoit proposé qu'il alast outre mer
Au sepulcre ou Deus lassa sun cors poser,
Et seint Tibaut li dist que pensast de l'aler
Et son cors travalasse s'il se voloit saver.

“Va tot,” dit sein Tibaut, “ne faire demorance;
Jhesu Cris te fara de l'um braiz desleiance
Par ades, se tu as en lui ferme creance;
Toz jors done as siens de lors maus aliance.”

A iceste parole s'en est Martins alez
Au precieus sepulcre lai ou Deus fu posez
Quant fu des faus Juïs ses cors crucifiez;
Iqui li est li uns des uns braiz desliez;
Al i ft s'oroison et puis s'en est tornez;
Il en i ala tristes, or re s'en torne liez.

Mas fu mout tost changies en tristor ses confors
Par ce qu'il oït dire que sein Tibaut fu mors;
En ploranz, en criant, al qui ot lo cuer gros
Est venuz a la fosse la ou gisoit li cors.

Bien fit iqui senblant que sein Tibaut amasse;
Por rien ne se tenisse que des iauz ne plorasse.
“Tu me commandas, sire,” fait il, “que j'i alasse
Outre mer et que puis enver toi retornasse.

Sire, g'i ai esté et or suis revenus.
Par quoi n'estes vos, sire, amis Deu, sains et drus?
Mout sui de vostre mort dolanz et irascus;
Doz sire, fai en moi miracles et vertus.

Seinz Dé, aies de moi et merci et pitie,
De cest liain de fer moi colpable desie,
Tun pelerin conforte, amis de Dé, et guie,
Qui ai par ton conseil tante terre tracie.”

A iceste parole Des tel miracle fit
Par l'amor do cors seint que li cercles rumpit
De fer, et au derompre mout loin do braiz saillit;
D'ou toz ceaus qui estoient, de joie raümplit.

Saichois que cil meïmes ice nos recontet
Cui de ces deus liains Jhesu Crist desliet,
Quant de la sainte terre d'otremer retornet;
Par amors do cors seinz Jhesu issi ovret.

Ausi de quatre avugles trovons generalment
Que il i recoverent de lors lauz voiement.
De la cité Novaire fu li uns voirement,
Et li autres senz faille fu nez de Valevent.

Li tiers fu senz dotance de conté de Taurin,
Li quars une pucele qui fu, ce sot l'un bin,
Venue d'un chatel qu'on apele Colmin.
Cist quatre quant il vindrent ne veint po ni bin.

L'enfant de Valevent viaust Des gu'il recovrasse
Les iauz sus les degrez einz qu'en l'iglise entrasse,
Et einz que lo sepulere do seint cors seinz tochasse.
Ci ne doit nuns doter que Des nen i ovrasse.

Li Tauriains meïmes, quant les iauz ot covrés,
Toz souz et tot a pié s'en est ades alez
Au sepulcre sein Marc ou il s'estoit voiez;
Issi est en s'estoire escrit, com vos oiez.

Li puples Jhesu Crist autres foiz celebroit
La sainte ascension ou mout de gent avoit,
Qui de la sainte feste les vegiles gardoit;
Uns enfes, qui avugles amenés i estoit,
Par la grace de Dé la veüe recoit
Au glorious cors seint en cui tant se foit.

De deus autres avugles est bien chose seüe,
Que sus lo cors seinz ont recovree veue;
Du sein Tibaut requier n'a pas poine perdue,
Bien li ert au besoin dou puissant roi rendue.

Ausi uns ydropiques fu iqui amenez
Cui li ventres dedenz estoit toz boranflez;
Au glorious cors seinz est gariz et senez;
Sains s'en est et alegres en son pais tornez.

Dui autre dunt li uns genous contrait avoit,
Li autres qui de rien adier ne se pooit,
De cele maladie qui tant nuit lor avoit
Garirent au seint cors et s'en alerent droit.

Cil qui les biens de lui toz reconter vodront,
Encois que a miracles, a paroles faudront.
Se il font come saige a meins s'en passeront,
Que plus croitra lor poine com plus i entendront.

Par ce a nos paroles covient boine poser,
Quar n'est honz qui peusse, tant saiges soit, nombrer
Quant avulgles, quanz foibles, quanz malades covrer
Deus i fist la veüe, la force, et l'aler,
Par l'amor sein Tibaut qui tant fait a doter,
A la tumbe ou il son cors laissa poser,
Ou Jhesu Crist ne fine ne jor ne nuit d'ovrer.

A tant vuil faire fin de cest recontement;
N'est hons qui conter puisse ni nombrer solement
Quant malade, quant foible, quant avugle ausement,
Et queint demoniaque, et quant febricitant,
Ont trové sus la fosse de toz mauz senement.

A garant vos en trai lou fi sainte Marie
Qui dedanz lui habite, que je ai grant partie
Laissie de ses miracles que diz ne vos ai miel
Petiz rains de grant silve ai ci endroit trenchie.

Sen Tibauz que mout loent en tor lues li escrist,
De cui furent tuit bon et li fait et li dist,
Qui fu de noble gent de France ou il nasquist,
Ansi comme estoile reluisanz resplendit.

Entre toz ceaus que Des par la soe bonté
Montet en ses seinz ciels coste sa majesté
En tot lo tens qui ha cai en arriers esté,
Hissi lo trovons nos en la divinité
Par la grace celui qui maint en trinité.

Li enciain poete acostumé avoient
Que les los des mortels devant toz recontoient,
Des tiranz et des rois es teatres disoient
Les faiz, et en escrit lors vitoires metoient.

A ceaus qui apres aus par nature vindroient,
Par lettre, par escrist, memoire en laissoient;
A tels choses escrivre lor entente perdoient,
Quar ausi come umbres lor conte trepassoient.

Nos qui coveitons estre de pardurable vie,
Hoir, sus Pitagoram ou n'ot fors trupherie,
Et sus Enpedeclem, qui sont or a meschie,
Car ou pariont d'enfer sont anbedui plungie,

Devons de les sereynes do tot lo cham laissier,
Et cels do rossinol qui meinz fait foloier,
Et en totes meneres nos devons enforcier
Que nos puissien au reigne Jhesu Crist apruchier.

N'i viaut pas apruchier nuns hons qui se forsvoie;
Qui ne vait droit chemin, fors est de la corroie,
Quar ansi com Des dit, estroite est la voie
Que cil vont qui desirrent de paradis la joie.

De tant com, par merite, est plus clere li vie
De cest seint, tant doit ele miaus estre essaucie
Do puble Jhesu Crist, lo fil sainte Marie,
Qui ceaus qui bien recontent toz jors governe et guie.

De la maison son pere coment se departit
Ciz glorious cors seinz, nos avons desus dit.
Quant bien, quant purement, trestot son tens visquit
En un leu cui li genz Salanique nom mist,
Et coment de cest monde en paradis montit
Li arme, quant do cors en la fin se partit,
De mostier Nostre Dame Pierres Albes escrist.

Li lues ou li mostiers Nostre Dame est fundez,
Doquel ciz prodonz Pierres est albes apelez,
Est tot certainement Vanguadice clamez;
Issi lo dit l'estoire, ce est la veritez.

En cal lue se reposent tuit, en seïs certain,
Li tres precios cors do baron Premiain,
Et caus tot ausement de sen Feliciain,
Desquels cors a les armes Abraham en son sein.

Mout espiritelment sen Tibaut enseignet
Ciz sires Pierres Abbes qui mout en Dé l'amet;
Mout mist bien la semmance que il en lui semmet;
Oiez coment: que fruit en cent dobles rendet.

De preciouse vie iciz abes estoit;
Toz jors et totes hores sen Tibaut visitoit;
Si des biens temporés sovent lo secorroit,
Es biens espiritables mout miaus lo sostenoit.

Bien put aviau David chanter, li ques chanta
Lo saume do sautier ouquel un tel voirs a:
“Jhesu Crist me governe et renz ne me faudra
Ou lue de cel pasquer ou il m'aloiera.”

Li puble de Vincence par ades s'atirerent;
A grant bruit et grant noise cele part s'aprucherent;
Sens raison, par lor force, lo seint cors en porterent,
Pariserent, par chalunge, onques zen n'enlaisserent.

Quel dolor ot li mere par ades vos dississe,
Li abes et li frere, si plus aut n'entendisse;
Lo tort que l'on lor fit par ades escrississe,
Mot et mot, point et point, que jai n'en i mentisse.

Li abes que nommé vos ai ci en present,
Et Odes li custoide, et li mere ausement
Mon seignor sen Tibaut, et tuit cil do covent,
Blecie par tel ja ivre, et trenchie apresment,
Osseierent par force Dé puissant coment
Do glorios cors seint eüssant covrement.

Quant virent que ami de ren ne lor aderent,
Et que tuit li meillor aïe lor veherent,
Nostre seignor de cuer docement deprierent
Que il les consoillast, et a lui s'apuierent.

D'ahorer, de prier, de veillier ne cesserent,
Au povres largement, au moignes espenderent;
La puissance de Dé de fin cuer regracerent,
Que lor donast pooir, a ice s'acorderent,

De recovrer lo cors que chacuns desirroit,
Al moins une partie, si ses plaisirs estoit.
Li promise de Dé les cuers lor enforcoit
Qui dit: “Qui quiert mon pere en mon non il recoit.”

Por ce viaust nostre sire qui toz les biens porvoit,
Que Odes, qui gardierres de sein Tibaut estoit,
Fust enclos a celee quant nus n'o percevoit,
Lun lo mur de l'iglise ou li cors seinz gisoit.

Entre lui et lo cors aut murs et large avoit;
Ice fu sa pensee, a ico entendoit:
Coiement, a celee, que tant fessoreroit
De soz lo pié dou mur que dedanz entreroit,

Et que de sein Tibaut grant partie en trairoit,
Se Jhesus cele fracent c'al pooit, li donoit.
Prouz estoit, do bien faire gran volenté avoit,
Si Des li rois de gloire conduire lo voloit.

De proier Jhesu Crist jor ni nuit ne cessoit,
Aumones qui mout aident ves Dé as genz donoit,
A grant devotion, qui mout vaut, jeünoit;
En cetes trois vertus tot son cors tormentoit.

Si religious frere qui aviau lui estoient
De tote la cité es iglises aloient;
Nus piés, a plors, a larmes, Jhesu Crist deprioient
Que il lor otroiasse ce que il desirroient.

Li peres glorious tot ades les oït,
Quar Odes, li garderres, deus fois en dormanz vit
Une persone d'home tot blan qui l'esjoït,
En abit de prevoire, qui tel chose li dit:

“Odes, resveile toi; or sus, n'endormir mie;
Pense de fessorer; par tens auras aïe;
Mout a bien nostre sire ta priere oïe;
Il viaut que de tot soit ta priere complie.”

Trois foiz li dist tel chose, dont fu mout esbaïs,
Mas qui a lui parloit ne savoit, ce sachis;
Par ce li dist li voiz: “Ode, soiés toz fis
Que je sui anges Dé qui m'a ici tramis
Por garder cest seint cors qui tant est ses amis.
Escrist est en s'ystoire issi, ce je devis.”

Por ce puet l'un savoir que Jhesu Crist l'amoit,
Quant son seintime ange de cel tramis avoit
Par lo seint cors garder qui seveilis estoit,
Mas Odes en dotance enquor ades pensoit.

Quant li sires de gloire, qui onques ne mantit,
En issi grant pensee encores Odon vit,
De rechie son seint ange glorious li tramit,
Qui ce que dit l'avoit enquor ades li dit.

Par cestes visions a por po detailloit:
Pensee an meinte guise li cuer li contrevoit:
Esperance, corajes, ce l'i amonestoit,
Mas li noise dou puple et peors l'i torboit.

Proiant, chantant les saumes do sautier, s'endormit;
De rechie la senblance do tres seint home vit,
Qui li dist itel chose, come ci a escrit,
Par la volenté Dé qui iqui li tramist:

“Garderres de seint cors, en pensee es grant.
Bien ses que tu dois faire. Que vas tu atendant?
Si de fessorer penses, tu auras maintenant
Lo tresor que o cuer vas issi desirant.
Or es tu bien certains. Par quoi demores tant?”

Puis lo prist por la main et dist: “Ses que faras.
Ci endroit, non aillors, Ode, fossereras
Tanque au bas desoz do pié do mur vindras;
Au droit de mon sepulcre iqui me troveras.”

Ico fu seinz Tibaut qui par la main lo prist,
Qui parla si a lui, et qui ico li dist.
Odes corporelment remuer lo sentit;
Si s'esveilla a tant et de sein Tibaut vit
Droitement la senblance qui issi resplendit
Que il n'est honz mortels qui soffrir la poït.
Odes contre sa face, quant il lo vit, chaïst,
Et comme dimi mors longuement demorist.

Ne fu pas granz mervoille si Odes mout dotet,
Quant cil qui estoit mors issi a lui parlet.
A tant prist lo fessor Odes et fessoret
Et de tote sa force aval bas descendet.
A parsuïr cele ovre, quant fu las, comandet
A deus de ses serjanz que o soi amenet;
Li uns ot non Johan, l'autre Martin clamet;
Icist dui fessorerent, Odes se reposet.

Cist dui solun lo mur longuement entanderent,
Au bas do pié, desoz do mur, droit avalerent,
L'espace de vingt piés aval en bas chiverent,
Puis ne sorent que faire; a Odon s'en alerent.

Odes, sens plus atendre, ves terre s'enclinet
Et de cuer et de boiche docement depriet;
Jhesu Cris sen Tibaut de rechie l'enviet,
Quant en son lit dormoit, qui ades l'amonestet;
Par s'amonition Odes tant laboret
Que lo travers do mur por desoz trespasset.

Li fundemenz do mur espes forment estoit,
Douze piés mesures tot droitement avoit:
Tant firent a l'aïe de Dé qui les guioit.
Qu'a une pile vindrent ou, apuee, tochoit
Li colome de pierre a quoi cil s'apuoit,
Pres dou cuer, qui lo puple et la gent confessoit.

Au soutain pavement venir mout redoterent
Ou li clerc demoroient qui dedanz lou cuererent;
Por cremance de ce, lou fessorer laisserent,
Et a Odon lor meitre lor dotance noncerent.

De rechiez dit li voiz: “Ode, ses que faras.
A senestre partie droitement chiveras
Et apres a la destre, issi me troveras;
Si tu chives issi, saiches ran i faudras.”

Odes dormoit quant ce sen Tibaut li noncet;
Quant dit li ot tel chose, maintenent sus levet,
Une verge de fer portant lai s'apruchet,
A l'endroit do sepulcre en terre la fichet;
Droitement sus la tumbe li verge descendet;
Au sarcuel qui desus lo cors estoit hurtet.

N'estoit mie certeins, encor aloit dotant,
Que ce ne fust la pierre que il aloit querant;
Por ce laissa Johan et Martin fessorant
Qui de ce traire a chie talent avient grant.

Icist dui longuement a force fessorerent;
Tant firent que la fosse desirree troverent
Do cors seinz sein Tibaut, et la pierre percerent;
Atost broiches de fer lou sarqueu trespercerent.

Il estint raümpli, ce savons nos par voir,
De la grace de Dé qui lor dona pooir;
Tel pertuis senz plus firent, dont firent grant savoir,
Que lo cors do seint home peüssant recevoir.

Cils Johanz et Martins estoient mout puissant
Et cil lor dona force qu'il aloient querant;
En quatres jors et troies semaines firent tant
Que cent home en un an a poines feïssant.

A co que laborer ades pas ne pooient,
Quant nigun en l'iglise n'avoit, lors fessoroient,
Et quant gent i avoit, adon se reposoient.
Qu'il ne fussant seü totes hores dotoient.

Jhesu tot lor afaire a point lor ordenoit;
Cil qui par lo cors traire soz terre fessoroit,
Une corde liee a sa corroie avoit,
Que tenoit en sa main cal qui desus tiroit
La terre laquel cils qui fessoroit bailloit.

Quant cil qui de la corde desus lo chie tenoit,
Par dedanz en l'iglise aucun entrer veoit,
Tantost tiroit la corde et cil d'ovrer cessoit,
Et quant il s'en aloit et cil recomencoit.

Sen Tibauz qui en ciel ja receüs estoit,
D'ovrer ou de repos enseignes lor donoit;
Quant tens estoit et hore, ovrer lor commandoit,
Et quant il n'estoit hore, reposer les facoit.

Non par angelial solement vision,
Non par esperitel seul anmonition,
Viaust mostrer nostre sires cest fait au dit Odon;
Einz lo mostret ausi tot a l'abé Pierron.

Iciz abes diz Pierres, prodonz qui meinz biens fit,
Une nuit en l'iglise sen Sauveor dormit;
Par cest fait curious se resveilla et vit
Une blanche persone qu'il ne conut qui dist:

“Pierres,” dit li persone que ci vos ai nommee,
“En quel espens es tu? Di moi ou tes cuers bee;
Li chose par quoi tu es en si grant pansee,
Si est qui laboroit, sera par tens trovee;
Amoneste Odon, ce soit senz demoree,
Que pensoit de parfaire la chose commancee.”

Pierres de ceste chose remembranz s'esveillet;
Un des serjanz sa mere que l'un Andrer clamet,
Si ce plut Jhesu Crist, a soi venant trovet;
Par celui tot l'afaire a Vincence mandet
A Odon, tot issi con Des li revelet;
Endres fit son messaige mout bien et tost alet.

Grant joi ot, grant ardece, Odes quant ce oït,
Qui raomplis estoit toz de seint esperit;
Lo glorious cor seint de venue envaït;
Grant talent en avoit et bien senblant en fit.

Que fust faiz li offices des messes atendet;
Encens et merveillables odors i amportet:
Do cors seinz li sepulcres ces odors sormontet;
Odes sen plus atendre cele part s'apruchet;
Nus jenoz, jointes paumes, en plors, Jhesu priet,
Et ce que vos m'orrois ci dire comencet:

“S'i te plait qu'a toi sierve, pere, et en baillie
Ton glorious cors aie, vois moi aparoilie,
Si com comandes, mas je ne me fie mie
En moi, einz vuil que soit ta volentés complie.”

A iceste parole cil Odes se taiset;
Lo cors fors do sepulcre senz plus dire tiret,
La charz qui remenoit de ses mains aranget,
Et la char et les os trestot envelopet,
(Ot une blanche nape que il i aportet),
Et merveilleusement celui tresor gardet.

Son feial larrecin Odes mout esgardet;
Mout ot lou cuer en joie et Jhesu Crist loet;
Ne fu pas li premiers qui tel tresor emblet;
Saichois que sein Tibaut i fu qui li aidet.

Lo cors de sein Johan si deciple tolerent
Cil de Tors sein Martin as Petevins emblerent,
Et les genz de Venice en ceste guise ovrerent
Quant lo cors de sein Marc a Venice aporterent.

Mout i a des essemples ités com vos a i dit
Qui bien sunt en memoire et qui sovent sunt lit;
Par ce ne covient mie que il soient escrist,
Orandroit de par moi par ce en prenz respit.

Iciz deciples Odes qui tant bien s'est provez
De Deu feiaus ministres, issi com vos oiez,
Et son coman a fait, ce est la veritez,
Par tantes visions de Deu amonestez,
De nul home mortel ne doit estre blamez
Mas par droit de la boiche de toz estre loez.

Traiz fu li cors es Ydes de juilet, ce sest l'on,
Mil anz septante et quatre en l'incarnation,
Et fu en la dozeine tot droit indition;
Tot ce viaust Jhesu Crist et li fu bel et bon.

Cal jor plut Jhesu Crist, qui tot set et tot voit,
Par l'amor do cors seinz qui tant servi l'avoit,
Que il tramist sus terre pluie qui lor failloit;
Rostie estoit et arse, desirranz en estoit:
Cinq mois avoit passé que pleü nen avoit;
Issi les porvit Des qui toz les sienz porvoit.

Iciz abes diz Pierres, par lo Dé guinement,
Et de celui meïmes por l'amonestement,
Est venus por la cause de bon visitement
Au leu ouquel faisoit lo suin demorement
Li mere sein Tibaut, et de li congie prent,
Et s'en vait a Vincence senz nul arestement;

Odes li fit grant joie et recut leement
Qui lo seint cors avoit trové novelement;
Comant avoit ovré li dit entirement,
Dont mil gres et mil graces li abes a Dé rent,

Et de cors et de cuer par raison s'alegrerent;
Nus ne vos porroit dire la joie qu'il menerent;
Endui de fine joie mout tanrement plorerent;
En enbracanz l'uns l'autre asez en piez esterent.

Son pere et son meitre desirantment faisoit
Parier de son secré Odes qui tant l'amoit;
Il estoit toz certains que bien li adiroit
A conduire lo cors ou tel mal trait avoit,
Et que a Jhesu Crist mil graces en rendroit,
Et que a nigun home mortel n'en parleroit.

Aviau Odon un jor li abes demoret:
L'endemain a s'iglise leement retornet,
Mas einz qu'il s'en alasse, de retorner parlet
A Odon, qui lo jor do torner assignet.

Mas a aucun des freres Pierres son secré dist,
Comment ovré avoient; trestot lor rejuït;
Par lo conseil de Dé tot lo fait descruvit;
Que il n'en parlesant avant jurer lor fit.

Cist dui a oroison celui tens persevrerent,
Et tuit li autre frere a ice entenderent;
Que mostrer lor deignasse docement Deu prierent
Ou lo cors porteroient douquel en esvoil erent.

Li abes ou ses freres a Vincence tornet
A l'ore et au jor que Odes lor donet;
Or oiez s'i vos plait comment Des i ovret,
Coment il les conduist, comment les aviet.

Conseil prindent ensamble; de rem ne descorderent;
A ce qui li un viautrent li autre s'acorderent;
Entor la mie nuit de la cité isserent
Coiement; bruit ni noise, ce sachoiz, ne menerent.

Par la volonté Deu vindrent a une iglise
Solun une riviere que l'un apele Adeyse;
Lou tres seint cors portoient, si com je vos devise;
L'iglise ou lo mistrent avoit non Vangadice.

Bien pert que Des o fit, ce est la veritez,
Qui viaut que li cors seinz fust anqui enterrez,
Au titre de laquele il fu ja ordenez;
Tot ce ordena Des issi com vos oiez.

A cel mostier s'en vint une fame, Lodroit,
Laquels ne veoit gote et do tot sorde estoit;
A grant devotion i vient, quar bien pensoit
Que Des apers miracles par lo cors seint faroit;

Quant plus avoit de gent seint Tibauz en presence,
Lors avoit ceste fame en lui greinor fiance;
Ole avoit de tot mise ou cors seinz s'esperence;
Consoil quist de fin cuer et si l'ot senz dotance;

Devant lo precious cors seint s'ajenoilet,
De part nostre seignor conseil li demandet,
De sa main fit sa colpe, forment son piz batet,
Et meintes foiz la terre lon lo cors seinz baiset.

De ce que do sepulcre a soi traire pooit,
Sa boiche et sa face tote anvironoit,
Ses oreiles et sa face docement en fretoit,
Trestote s'entendue a ice mis avoit.

Li granz devotions qui en son cuer tornoit,
Ses plors, sa voiz confuse, ce qu'ale se batoit,
Esmovoit tot lou puble qui environ estoit,
Et a misericorde trestot les flechissoit.

De pitie tuit et totes a ice s'acorderent
Que por la bone famme lo cors seint deprierent:
“Sein Tibauz, aide nos!” tuit ensamble crierent,
Par amor de la famme forment lou regreterent.

Por la priere d'aus Jhesu la famme oït,
Maintenant la veüe et l'oïr li rendit.
Ice fu li miracles premiers que Deus i fit
Que por sa sainte grace en la virge char prit.

Li veisin qui devant la famme conuissoient,
Quant avulgle et sorde estoit, se mereveilloient;
Tuit et totes mil graces a Jhesu Crist rendoient
Et en honor de lui lo cors seint aoroient.

Aussi en un chatel une feme estoit
Qui por dedanz lo cors les diables avoit;
Matin ni soir, jor ni hore, aidier ne se pooit;
A bien pou que li arme do tot ne s'en partoit.

Li desloial diable qui si la tormentoient
Pesint tant, et tel force dedanz son cors avoient,
Qu'a lauter ou au seinz porter ne la pooient
Sis homes; por destrece de son pois la posoient.

Quant plus de cal seint leu la famme apruchoient,
Plus forment li diable dedanz la tormentoient,
Les voiz de totes bestes de lor cors fors metoient,
Aucune foiz janglint, aucune fois bruloient,
Lor visaige orrible surs tote rien estoient,
Regars espoentables peor a toz facoient.

Or oiez lou miracle que Des por son sein fit;
Devant toz, li diables por la boiche l'issit,
Et sans, toz conchiez, qui plus que riens puït.
Lors loia Des li puples qui estoit quant ce vit.

Une autre fame fu Ytalie clamee
Qui, si com Jhesu Crist softrit, fu mué nee;
Devant que au cors seinz se fuisse apruchee
Li est de Jhesu Crist la parole donee.

Estenes, d'un chatel, Vignole ot non, fu nez
De la main et do braiz durement acriblez;
Par anmonition au cors seint est alez,
A Dé i rendit graces et sains s'en est tornez.

De Calcar lo chatel une famme amenee
I fu, qui por droit non Marie estoit clamee,
Qui estoit do diable en apert assigee;
La ou li seinz gisoit est garie et senee;
Par boiche, por narries, a escume gitee
De diverse color; bien l'ot Des regardee.

Pravise une vile por veritez estoit
En laquele une famme auximent demoroit
Qui autel maladie et jor et nuit avoit;
Autre tel garison con Marie recoit.

Autre miracle i a que nuns celer ne doit;
Ou chatel de Joni, dontres que l'un fundoit
L'iglise, ot un valet que l'un Martin clamoit,
Liquels uns mout grant tens corvés esté avoit.

Requiere la puichance de seinz Martin alet,
Que il lo redrecesse meintes fois li priet,
A son autel s aert et lo seinz regracet:
Iqui veint sein Tibaut que Des i amenet;
Li venue de lui sein et dru lo rendet,
Et la teste levee droitemant s'en alet.

Icaus qui cele glise que je vos ai ci dit,
Et Martin tot alegre et droit aler en vit,
Et l'aigue que Martins a l'iglise aportit,
En cestui present live cest miracle escrist,
Et de cest seinz ensamble l'autre vie i mist.
La translations ci de seint Thibaut fenist.
