Seigneurs, j'ay oÿ dire souvent en aucuns lieux
Qu'a commencier bonne oeuvre doit on appeler Dieux
Et sa tresdoulce mere qui a le cuer piteux -
Que nul qui n'a leur grace ne venra ja es cieulx.

Et pourtant que vous vueil commencier a parler
D'un glorïeux martir que chascun doit aymer,
Requier Dieu qu'il me vueille telle grace donner
Et sa tresdoulce mere c'om ne m'en puist blasmer.

Bien scay c'om a oÿ recorder a plusieurs
Ung dit de saint Christofle qui servy trois seigneurs,
Maiz cellui qui le fist oblia les douleurs
Que le bon saint souffry, qui maintint bonnes meurs.

Aussy ne mist il mie comment il avoit nom
Ains qu'il feüst chrestien, mais nous le vous diron,
Et quelx homs il estoit et de quel nassïon
Et en quelle contree il souffry passïon.

Cellui qui fist le dit a recordé souvent,
Il eüst bien tout mis, par le mien escïent,
S'il cuidast qu'il en feust paié souffisamment:
On laisse maint bonne oeuvre par deffaulte d'argent.

Maiz bien scay que le clerc qui a fait le dicté,
Com vous pourrez oïr ce c'est vo voulenté,
A selon la legende a son povoir ouvré
Du glorieux martir qui a grant dignité.

Car l'escripture dit qui est bien esprouvee
Que quiconques regarde par devote pensee
L'ymaige saint Christofle que en celle journee
Ne cherra en langueur. Pour ce, s'il vous agree,

Du glorieux martir je compteray la vie,
Qui endura pour Dieu mainte grant villenie;
Si en a le soulas qui faillir ne doit mie.
Saint Christofle croit en la mahommerie.

Selon la y paienne fut nommé Rebebus.
Merveileux estoit onques, itel ne fut veüz,
Ainsy com vous orrez, se je suis entenduz.
Tous estoient paiens ceulx dont estoit yssus.

Rebebus, qui puis fut saint Christofle nommez,
Nasqui en ung païs ou les hommes sont telz
Qu'ilz menguent char crue comme chiens forcenez.
Quant treuvent gens estranges, ja n'en auront pitez

Qu'errant ne les estranglent comme loups font berbis,
Et puis si les manguent et en font leurs deliz;
Trop plus sade leur semble que nulz chappons rostiz.
Laiz sont et rechignez comme droiz ennemis.

Le bon saint dont la vie vous sera recordee
Fut de la gent estrait que je vous ay nommee.
La facon qu'il avoit diray s'il vous agree,
Onques plus merveilleux ne vit personne nee.

Hideux a regarder estoit a grant merveilles
Des cheveulx avoit longs et grandes les oreilles,
Je croy c'onques nulz homs ne porta les pareilles,
Et ses yeulx reluisans com deux ardans chandoilles.

Il estoit moult tresgrant de membres et de corps
Et avec la grandesse a merveilles fors -
Qu'a paine en est dist le droit certain recors.
Onques il n'ot frëour ne des vifs ne des mors.

Chascun de ses deux yeulx sy reluisant estoit
Com l'estoille journal. Quiconques le vëoit
De sa hideuse chiere chascun se merveilloit.
Maiz n'estoit pas si fier comme chascun cuidoit.

Quant vëoit les gëans qui lui appartenoient,
Ilz mangoient les gens quant tenir les povoient,
Bien lui estoit advis que mauvaistié faisoient,
Souvent il les blasmoit si que ilz le hëoient.

Jasoit que Rebebus feust a vëoir hideux,
Si estoit il de cuer piteux et amoureux.
Ung jour entre les autres estoit party tout seulx;
Car le doulz Jhesucrist qui est sur tous piteux,

Qui ne conforte pas chrestïens seulement,
Maiz la gent qui est fainte fait convertir souvent,
Volt le gëant mener a port de sauvement:
Nommé fut saint Christofle, bien vous dirons comment.

Nez fut d'une contree c'om dist Santagie.
Une gent y converse qui est moult deguisie.
Cellui se partist tost que Dieu ne hëoit mie,
Combien qu'il ne creüst qu'en la mahommerie.

Il erra tant qu'il vint par la Dieu voulenté
Dedens ung grant royaume de la chrestïenté.
Un roy tenoit la terre qui moult estoit doubté.
On ne savoit adonques prince mieulx renommé.

Maiz des que Rebebus s'en entra ou paÿs
Et les gens l'apercurent, moult furent esbahis;
Encontre lui fermerent les portes et postiz,
Et si ne faisoit mal n'a grans ne a petiz.

On lui vuidoit les rues devant lui de tous lez,
Chascun lui faisoit voye, n'estoit point deboutez.
Ly ungs disoit a l'autre: “Fuiez, c'est ung maufez,
Qui lui eschappera de bonne heure fut nez.”

Les gens par les fenestres des soliers regardoient.
Pour la frëour de lui plusieurs gens s'en fuioient.
A tort et sans raison formant le maudissoient.
Il se merveilloit des gens qui se seignoient.

Maiz par le gré de Dieu qui tous les bons avoye
Vint a la maistre ville du roy, qui a grant joye
Disnoit avec ses gens; maiz que vous celerole,
Il n'y ot sy hardi qui ne tournast en voye.

De la haste qu'ilz orent quant ilz saillirent sus
Les vins et les viandes tresbuscherent tout jus:
Car ilz cuidoient estre trestous mors et perduz
Par cellui qui estoit sy en sursault venuz.

Bien cuidoient qu'il feust ung ennemi d'enfer.
Maiz il print quant les vit sy treffort a parler,
Car il fist celle sale merveileusement sonner,
Et le roy print forment Jhesus a reclamer.

Puis se seigna trois fois et lui a dist par sens
Chose: “Je te conjure qui effraies mes gens -
Que me dies la cause pourquoy tu viens cëans
Et comment tu as nom et que tu vas querans.”

La orrez, s'il vous plaist, comment fut appelez
Qui puis fut en baptesme saint Christofle nommez.
Il respondy: “Beau sire, ou païs ou fu nez
Suis selon mon droit nom Rebebus appelez.

Je vien d'une contree ou naissent ly gëant
Qui sont fors a nervellles, par foy je te creant.
Si croy en Mahonmet, ja ne l'iray celant.
Maiz il a moult long temps que je suis desirant

Que peüsse service prouffitable trouver
Entour ung grant seigneur dont peüsse amender.”
Le roy lui dist: “Beau sire, vueillez moy escouter,
O moy te retendray, se t'y veulx acorder.

Tu couveras ta face que ma gent s'en effraye,
Qui moult est merveilleuse, pour quoy le celeroie.”
Et il lui respondi: “Beau sire, je l'octroye.”
Les chevaliers du roy n'en orent pas grant joye,

Ains lui distrent souvent: “Sire, c'est grant folie
De soustenir ung homme qui en Dieu ne croit mie,
Je doubte qu'au derrain n'en aiez villenie.”
Maiz le roy en leurs mos ne compta une alie,

Ains se fioit en lui. Maiz il n'avoit pas tort,
Car il ne trouvoit homme quil voulist faire tort
Au roy que Rebebus ne meïst tost a mort.
Maiz il avint ung jour qu'a tonner print trop fort.

Le roy vit espartir forment et esclairier.
De hideur fist la croix, sy se print a seignier.
Le gëant lui dist: “Sire, je vous voy esmayer,
Je cuiday que nulz homs ne vous peust haïrier.”

Le roy lui dist: “Beau sire, je doubte l'enneny,
Par tel temps com il fait regne, je le t'afy.”
“Comment,” dist Rebebus; “est il donques ainsy?
Puisqu'il est sy puissant; je m'en yrai a lui;

Car en priz puis monter pour les plus grans servir.”
Onques le roy ne autres ne le porent tenir.
Dodens une forest entra par grant haïr,
Du dÿable trouver avoit moult grant desir.

En l'eure le trouva, car le faulx adversier
Vint a lui et lui dist: “Cellui suis que tu quier,
Je suis dessus tous hommes a merveiles fier.”
“Donques te serviray je de bon cuer et entier.”

Avecques le dyable tantost s'acompaigna.
L'ennemi ou chemin une croix advisa.
A son compaignon dist: “Mon ami, vien deca.”
En la forest espesse vistement le mena

Ou il n'avoit que ronces, espines et chardons.
“Comment,” dist Rebebus, “grant folie faisons.
Le grant chemin pavé dela laissié avons
Et nous alons par cy ou tous nous dessirons.”

“Compains,” dist l'ennemi, “souffre toy et me crois,
Je voy ou grant chemin le signe de la croix
Qui me mect a meschief, car le doulz roy des roys
Si volt laisser estandre, ce fut ses palefrois.”

“Qu'est ce,” dist Rebebus, “que tu me vas disant?
As tu donques ung maistre sur toy sy trespuissant?”
“Oÿ,” dist l'ennemi, “par foy je te creant.”
“Adonc,” dist ly francs homs, “au mauffé te commant,

Plus ne te serviray, ains querray main et soir
Le seigneur qui a force dessus toy et povoir.”
Adonc s'esvanouÿ le faulx ennemi noir.
Cellui demoura seul, qui bien fist son devoir

De querir Jhesucrist, qui ou croix fut dreciez.
Moult endura de paine ains qu'il feust adreciez.
La vie saint Christofle, qui est de Dieu aymez,
Maintenan vueil retraire, maiz que vous vous taisiez.

Quant il vint hors du bois que l'ennemi laissa,
Mahon et Travergam que il crëoit jura
Que jamaiz a repos a nul jour ne sera
Devant que le seigneur des seigneurs trouvera.

Dessus une riviere se vint, qui fort couroit.
Adonques s'apensa comment logié seroit
Sur la rive de l'eaue et que il passeroit
Ceulx qui passer vouldroiet. Une perche tenoit

Qui estoit longue et grosse, mais ne fut pas dolee.
Long temps demoura la en devote pensee.
La conquestoit sa vie; s'avint une journee,
Ainsy com il dormoit par bonne destinee

Il oÿ une voix si comme d'un enfant
Qui disoit: “Rebebus, mon ami, vien avant,
Sy me porte la oultre, par foy je te creant
Que briefment trouveras cellui que vas querant.”

Le gëant qui avoit en son cuer moult grant soing
De trouver le seigneur qui est roy souverain
Print en l'eure sa perche dedens sa destre main
Et vint droit a l'enfant dont oït le reclain.

Maiz sy tresnoir faisoit, ne le pot regarder,
Non pourtant aussy tost l'ala sur soy lever.
Puis s'en vint droit en l'eaue, oultre le volt passer,
Mais ung moult grant oraige commenca a lever.

Vous avez plusieurs fois certes oy pronuncier
Que quant trouva l'enfant moult lui sembla legier,
Mais aincois qu'il fust hors li fist les rains ploier.
En l'yaue bien cuidoit celle fois perillier.

Oncques n'avoit porté nulle riens si pesant.
Et quant il fut a rive il descendy l'enfant.
Mais ne sceut qu'il devint, s'en ot merveille grant.
Lors oÿ une voix qui lui dist en oyant:

“Reberbus, biau doulz frere, ne soiez esbahis,
Se pesant n'as porté, car vrayement te dis,
Tout le monde et moy a ton col si as mis.
Par souffrir te convient venir en paradis.

Ores retien, mais saches que feras.
Devant l'uis de ta loge ta perche ficheras
Et demain au matin quant tu descoucheras
Vëoir pourras tel chose dont t'esmerveilleras.”

Il retint bien les mos de la vois qu'ot oÿe
Et puis s'ala couchier jusqu'a l'aube esclairie.
Au matin la trouva toute verde et florie

Et sachiez pour vray que ce fut un datier.
De ce se commenca forment a merveillier.
Puis dist a haulte voix: “Doulz pere droiturier,
Mahom ne Tavergant jamais servir ne quier,

Ains serviray cellui dont tous biens puent venir
Qui fait les buches seiches porter fruit et verdir.
A tel seigneur doit on de tous poins obeïr.
Il me convient par droit chrestïen devenir.”

Doulces gens, le grant homme dont je vous ay parlé,
Se party du rivage ou ot tant conversé,
En une eglise vint ou le prestre ot chanté
Qui fut de Dieu servir en moult grant talenté.

Cellui qui ot ferme foy s'embati au mostier.
Mais quant les gens le virent envers eulx approuchier
Tous prindrent a fouïr l'un avant l'autre arrier.
Le prestre proprement sy se print a seignier.

De Dieu le conjura, qui sur tous a povoir,
Que de lui faire mal n'ait force ne povoir.
Et il dist: “Sire, certes, je n'en ay nul vouloir,
Aincois vueil je es fons baptesme recevoir.”

La legende tesmoigne que Pierre avoit nom
Le prestre de l'eslise de quoy nous vous parlon.
Tantost que il ot dit la postcommunïon
Il dist a Jhesucrist une belle oroison

En disant: “Flour de vierge qui pour le sauvement
De l'umaine lignie vo filz souffry tourment,
Si comme je le croy qu'au jour du jugement
Vouldra a chascun rendre de son fait paiement,

Donne moy s'il te plaist certaine congnoissance
De cest homme qui a merveilleuse semblance,
Onques mes homs ne vy de telle contenance.”.
Lors le doulz Jhesucrist, qui sur tous a puissance,

Ly envoia un brief ou escript il avoit
Qu'il n'eüst pas frëour de l'omme qu'il vëoit
Et que il lui feïst ce qu'il lui requeroit
Et le nommast Christofle, car Dieu si le vouloit.

Le prestre lut le brief, si prinst a Dieu louer,
Les cloches de l'eglise fist haultement sonner.
Mais a grant peine fist le peuple retourner.
Le fait et le miracle leur compta sans tarder.

Ce jour fut baptisié le bon saint gracïeux
Qu'on nomme saint Christofle, servi est en mains lieux.
Par amour entendez trestous josnes et vieulx,
Si orrez com conquist la grant joye des cieulx.

Il fut trente deus ans au pas dont j'ay parlé,
Ou il passoit les gens pour l'amisté de Dé.
Lequel prioit adez de bonne voulenté
Que faire peüst oeuvre de quoy il fust sauvé.

Il n'avoit qu'une cotte et un mantiau vestu
De quoy couvroit sa face, qui merveilleuse fu.
Un jour par le vouloir du doulz benoit Jhesu
Se departi du port ou moult avoit manu.

Pour ce que saint Christofle avoit oÿ parler
Que Dieu et ses apostres vouloient nudz piez aler,
Si ala tout deschault sans chausses et sans soulier.
Il avoit moult grant fain d'en Antioche entrer

Pourtant qu'avoit oÿ a ung chrestïen dire
Que le roi qui tenoit d'Entioiche l'empire
Faisoit aux chrestiens endurer maint martire.
Fain avoit saint Christofle de plaire a Nostre Sire.

Moult oïst de ramposnes pour ce qu'estoit sy grans.
Les musars l'appelloient cuer failly et truans.
Souvent se laissoit batre et s'estoit si puissans
Qu'il ne doubtoit cent hommes ung denier vaillissans.

Maiz il ne vouloit faire a nul home laidure,
Car bien savoit ce mot en la sainte escripture
Que les paisibles doivent vëoir Dieu par droiture.
Et pour ce n'avoit il de lui revanchier cure.

Il s'en entra en Sure, maiz ne savoit parler
La raison de la terre. Dieu print a reclamer,
Tout adans a la terre s'ala tantost getter.
Lors apparut que Dieu volt saint Christofle amer;

Car droit devant lui vint le vray pere puissant
En la forme d'un homme formant resplandissant.
La bouche lui ouvry et puis l'ala levant.
En l'eure sot parler du tout a son talent.

Puis lui dist le vrai Dieu: “Conforte toy, amis,
Ne doute mescreans vaillant deux parisis,
Par toi convertiray les gens de cest païs.”
Adont fu saint Christofle bien parlant et hardiz;

Car du Saint Esperit fu trestout embrazez.
Il vint dedens la ville, devant tous dist: “Oyez,
Je croy en Jhesucrist qui de vierge fut nez.
Qui n'est droit chrestïen ja ne sera sauvez.

Au vray je souffreroie du monde tous les maulx
Que je sacrifïasse a voz dieux qui sont faulx.
On doit sacrifïer a Dieu qui est treshaulx,
Car en ciel et en terre peut fere les siens saufs.”

En tant que saint Christofle dist ce mot qui fut bel,
Il avoit bien couverte sa face d'un mantel.
Mais ly ung des menistres au roy qui fut cruel
Lui donna trois grans coups, le bras avoit ysnel.

Quant saint Christofle vit que cellui l'ot feru,
Sa face descouvry, puis lui dist: “Que quiers tu?
Se sy joins ne me feusse au glorïeux Jhesu,
Ens en l'eure te feust laidement mescheü.

Car se je me vouloie a mon povoir vengier,
Ton roy ne doubteroie ne toy ung seul denier.
Maiz pource que mon Dieu se laissa clofischier
Vueil mon corps a martire de tous poins obligier.”

Quant cellui entendi saint Christofle parler
Et il percut sa chiere, en lui n'ot qu'effroier.
Il se mist a la fuye, s'ala au roy compter
Qu'avoit veü ung homme hideux a regarder.

“Sire,” dist le menistre, “orains ung homme vy
Lahors devant le peuple dont moult fu esbahy.
Il desprisoit noz dieux si que je le fery.
Maiz quant je vy ses yeulx de hideur m'en fuÿ.

Il me dist: “Beaulx amis, se vengier me voulisse,
Tous ceulx de ceste terre a mes mains occisisse.
Maiz je vueil que mon corps soit mis a sacrifice
Pour le doulz Jhesucrist qui tout le mond justice.”

Omques maiz ne vy homme si grant en mon aaige.
Bien croy s'estoit armé et avoit bon couraige
Que tout seul conquerroit par son grant vasselage
Le royaume de Sure malgré vostre visaige.

Mais il va tous nuz piez, ne fait que sarmonner.
Il a face de chien, ses dens com ung sanglier,
Les deux yeulx de sa teste reluissans aussy cler
Com l'estoille journal quant il doit adjourner.

Les cheveulx de sa teste sont longs com ours sauvaiges
Et en semblance d'asne a grandes les oreilles.
De noz dieux mesdisoit qui sont moult fors et saiges,
Si que je le fery, si ne fiz pas que saiges;

Car'il m'eüst occis en l'eure s'il voulsist.”
Quant le roy l'entendi, a ses chevaliers dist:
“Or tost, alez le querre, et s'il vous contredist
A venir devers moy, tuez le sans respit

Et m'aportez le teste qu'elle soit toute entiere,
Si verray quel il est et de son fait la chiere.”
Les chevaliers qui sorent de leur roy la maniere
Y alerent courant sans faire plus priere.

Les chevaliers s'armerent sans plus d'arestoison.
Le saint hors de la ville ala en oroison
Pardevant ung autel en une Dieu maison.
Une verge tenoit en sa main ly francs hom.

Tantost com les deux cens oïrent son parler
Tous furent esbahis, ne sorent qu'estriver:
“Amis doulz,” dirent ilz, “n'aiez soing de doubter,
Ja ne dous ferons mal ne vous convient doubter.”

Adoncques saint Christofle qui estoit plain de foy
Leur dist: “Mes doulz amis cellui en qui je croy
Est nommé Jhesucrist, sur lui n'a point de roy.
Tout son talent peut faire et de vous et de moy.”

Les deus cens chevaliers furent lors convertiz
Par les mos saint Christofle, qui de Dieu est amis.
Maiz le roy d'Antioche fut forment esbahis,
Quant il vit que ses gens n'estoient revertiz.

A deus cens autres dist: “Faites tost, sy alez
Pour savoir en quel lieu sont les autres alez
Et gardez que cel homme sauvaige m'amenez;
S'il n'aore mes dieux errant sera tuez.”

Ceulx s'esmurent en l'eure, car il l'esconvenoit.
Mais saichez, doulce gent, saint Christofle estoit
A une lieue de vile au'a mangier n'y avoit.
De la parole Dieu les deux cens repaissoit.

Lors les autres deux cens dessus eulx s'embatirent,
Tous prindrent a trambler, quant saint Christofle virent.
Par le vouloir de Dieu a genoulx ilz se mistrent
Si comme les premiers doulcement obeïrent

Et acorderent tous de bonne voulenté
Qu'ilz seroient ensemble a leur roy retourné
Et feroient entendre qu'ilz ne l'ont pas trouvé
Et qu'en autre contree il s'en est retourné.

Il leur dist: “Beaulx seigneurs, voir, vous parlez en vain,
Prier vueil Jhesucrist qui tient tout en sa main.”
Les chevaliers lui distrent: “Voir, trop avons grant fain,
Nous sommes loing de ville et n'avons point de pain.”

Saint Christofle leur dist: “Pour Dieu, or entendez,
S'en ma malette a riens, de vray y trouverez;
Ja n'en aurons sy poy que n'en ayons assez.”
Pour Dieu, tresdoulce gent, grant vertu entendez.

Ly ungs des quatre cens en ung doublier trouva
Quatre petites nuches, si les lui apporta.
Le bon saint dist: “Amis, assez y en y a.”
Lors se mist a genoulx, Dieu de bon cuer pria

Et dist: “Doulx Jhesucrist, si voir que nous creons
Que de cinq pains sans plus et trois petiz poissons
Repeüstes grant peuple, du cuer vous requerons
Que ces quatre cens hommes rasazier puissons.”

Le tresdoulz Roy de gloire qui est en paradiz
Envoya ses archanges au saint qu'il ot requis
Si que ces quatre cens furent sy bien rempliz
C'onques maiz en leur vie ne furent mieulx serviz;

Et sy ot grant relief que ilz mistrent en sacs;
Car la n'avoit nulz povres, tant orent de soulas.
A saint Christofle distrent: “Sire, sachez sans gas
Que Thesucrist creons qui tout peut hault et bas.”

Ly francs homs ot grant joye, quant vit cele bonté.
Il dist a haulte voix ung benedicité.
Quant le pseaulme fut dit, cilz qui l'ont escouté
Respondirent “Amen!” de bonne voulenté.

Saint Christofle leur dist: “S'en Dieu estes creant,
Il vous fault baptisier de ce pas en avant.”
Le prestre y seurvint au gré du Roy puissant
Qui avoit baptisié saint Christofle devant.

Ce jour les quatre cens chevaliers baptisa,
Saint Christofle leur dist: “Mon corps mené sera
Par vous devant le roy, pour riens ne laissés ja
Que ne faciés de moy ce qu'il commandera.

Nenil de vous ne die qu'il soit chrestïenné
Jusques a la journee que je le vous diré.
Pour tous ceulx prieray qui me feront grefté
En exemple de Dieu qui m'a fet et formé.”

Doulcement accorderent ce que le saint disoit.
Lors se mistrent a voye, avecques eulx estoit.
Quant furent prez du lieu ou le sains homs estoit,
Saint Christofle leur dist qui mout de biens savoit:

“Bien scay que du roy feustes devers moy envoiez,
Commandement vous fist que fort feusse lïez.
Faites tost, lïez moy que blasmé ne soiez.
Pas ne me vueil deffendre, ains suis appareilliez

D'endurer gref tourment. Se vengier me voulsisse
Le roy ne son povoir pas grantment ne craingnisse.
Maiz je vueil du tout mettre mon corps a sacrifice.
Il me convient lïer, faites tost vostre office.”

Adonc derrier le dos les deux mains lui lïerent.
A belle compaignie en la cité entrerent.
Les gens pour la grandeur du saint se merveillerent.
Adont les chevaliers droit au roy le menerent.

Lors le desloial roy, quant saint Christolle vit,
Tresbucha contre terre du siege ou il sist.
Lors le glorieux saint a haulte voix lui dist:
“Folz chetifs mescreant, veoir peus sans respit

Que le Dieu qui je croy te pourroit bien punir
Et me faire tantost de ces liens yssir,
Quant t'a fait de ton siege sy laidement cheïr.”
Lors se leur dist le roy par moult tresgrant haïr

C'onques maiz ne vit homme d'ainsy faite facon:
“Di moy en qui tu croiz et comment tu as nom,
Et en quelle contree tu preïz mencion?”
Saint Cristofle lui dist: “Tantost le te diron.

Je croy en Jhesucrist qui en croix fut penez.
Par ma simple parole sauras ou je fu nez.
J'estoie en mon paÿs Rebebus appelez
Maiz puiz que prins baptesme suis Christofle nommez.”

“Par foy,” ce dist le roy, “ce nom pou te vauldra.
Tant te donray d'avoir que maiz ne te fauldra.
Faire que commander nul a toy ne pourra,
Le plus grant de ma terre a toy obeÿra,

Pourtant que sacrifies a mon Dieu Appolin.”
“Par foy,” dist Saint Christofle, “tu pers bien ton latin.
N'ont povoir tes ydolles non plus c'un vielz matin,
Ains croy en Jhesucrist qui mua l'eaue en vin.”

Le roy ot sy grant yre qu'il le fist despoillier
Et parmi les aiselles pendre sans delaier
Et batre d'escorgees et devant et darrier
Et des piez et des mains les ongles arraichier.

En tant que saint Christofle endura cest tourment
Onques il ne dist mot fors que devotement
Prioit le roy de gloire pour celle nice gent
Dont estoit tourmentez. Ainsy fu longuement.

Au soir fu deppendu et en une tour mis,
Maiz par le gré de Dieu qui sauve ses amis
Ot aux piez et aux mains ongles aussy faictis.
On le compta au roy, moult en fu esbahis.

Tous les seigneurs manda de celle regïon,
Puis leur a dist: “Je tiens ung geant en prison,
Je ne vi onques maiz homme de tel facon,
Si ne veult aorer Jubiter ne Mahom.

Bien a douz coudees de hault le corps de lui
Et sa teste qu'il porte de gros, je vous affy;
Trois piez. Trop me merveille ou tel homme nasqui.
Maiz pour riens ne puis faire que il soit mon ami.”

L'un des menistres dist c'om tenoit a moult saige:
“Asavoir se par femme mueroit son couraige.
Deux en scay en la ville qui ont moult beau langaige
Et a chacune d'elles moult gracieux visaige.

Faites les noblement et atourner
Et sy leur promectez grant avoir a donner
Affin que le souffrissent a celles habiter;
Car belles fenmes font pluseurs homs folïer.”

Le roy dist: “Bien le vueil, faites les moy venir.”
Elles vindrent en l'eure et les fist bien vestir,
Savoir s'a elles pevent le prisonnier gesir,
Et sy leur promist on grant don au revenir.

En la tour furent mises ou le bon saint estoit
Qui au doulz Jhesucrist ses oroisons faisoit.
Si tost qu'eles le virent, comme Dieu le vouloit,
A la terre cheÿrent, tant orent grant effroit.

Lors leur dist: “Que querez ceans, dictes le moy.”
Chacune des deux demmes trambla fort endroit soy.
Non pour tant eles distrent: “Amis, s'a fait le roy
Qui nous a envoiees ceans pour traïr toy.

Maiz nous n'avons povoir de passer loings avant,
Trop sommes pecheresses, des maulx avons fait tant
Que ne sommes pas dignes de t'aler aprouchant.”
Je croy qu'il n'est nuls homs qui les feïst content.

“Dames,” dist saint Christolle, “se vous vous repentez
Et vous creez en Dieu, tantost serez sauvez.
Dictes moy voz pechiez, se faire le voulez,
Et je prieray Dieu vous soient pardonnez.”

Elles distrent: “Sains homs, trestoute nostre cure
Avons mises com foles qu pechié de luxure.
Priez Dieu qu'il nous vueille gectier de celle ordure,
Et nous croirons en lui; car il est bien droiture.

Ne Mahom ne croirons neant plus c'un viez chien
Et les faulces ydolles qu'elles ne valent rien.”
Saint Christofle leur dist: “Par foy, vous dictes bien.
Il fait mauvaiz adjoindre sa foy a vielz merrien.”

Quant chascune des deux fut ainsy convertie,
Le roy les envoya huchier par sa mesnie.
Maiz quant devant lui vindrent, ne s'atargierent mie
De dire grant despit de la mahommerie.

“Comment,” ce dist le roy, “estes vous forcenees,
Vous a cel enchanteur en sa part retournees?
Mes dieux sacrifiez, vous aurez grans souldees
Et se vous ne le faites a mort serez livrees.”

Les dames qui creürent au digne roy des cieulx,
Lui distrent: “Sire roy, qui estes si crueux
Que faisons sacrifice cy endroit a voz dieux,
Faites par la cité crier en pluseurs lieux

Que le peuple s'assemble et viengne sans contraire
Vëoir le sacrifice que voulons a Dieux faire.”
Le roy dist: “Mes amies, voir, il me doit bien plaire.”
Lors haut et bas y vindrent pour regarder l'afere.

Le roy pour la grant joye fist les rues parer
Pour ce qu'elles devoient aux ydoles aler.
Maiz quant al temple vindrent, hault prindrent a parler
Aux ydolles c'om ot moult tresbien fait parer.

Maiz point ne respondirent, que raison n'estoit pas
Ou les idolles furent assises par compas.
Adont les jeunes dames montent ysnellepas,
Quatre des plus grans firent trebuchier en ung tas.

Au cheoir qu'elles firent leur convint despecier.
Lors distrent les deux dames: “Ceulx ne doit on prisier
Qui a eulx n'a aultruy n'ont povoir d'aidier.”
Tout le peuple du fait se print a merveillier.

Lors les deux jeunes dames descendirent a terre,
Puis prindrent les ydolles a defouler grant erre
Et disoient aux gens: “Telz dieux doit on requerre?
Se pitié en avez, allez les mires querre.”

Le prestre de la loy et le roy, qui se virent,
Du grant dueil qu'ilz en orent, hastivement les prindrent.
La plus viele a ung arbre par les cheveulx pendrent
Et aux piez deulx grans meules forment pesant y mistrent.

A ses deux piez lierent deux pierres qui pesoient,
Le teste et les membres par aval lui pendoient
Ses cheveulx de sa teste entour lui dessiroient.
Moult en y ot de telz qui de pitié plouroient.

Au mourir s'escria: “Christofle, mon ami,
Vueillez prier pour moy que Dieu en ait mercy.”
Adonques trespassa la dame que je di
Et Dieu fist couronner son ame en paradi.

Le tirant dist a l'autre sans nulle attendue:
“Bele seur, tu as bien ta compaigne veüe.
Plus sentiras de paine assez qu'el n'a sentue
Se n'aoures mes dieux, chetive malostrue.”

Celle lui respondi: “Voir, se jamaiz vëoye
Ce que je vy orains, pourquoy le celeroie:
Tes dieux et tes ydolles plus les despiteroie.
Il n'a vertu en eulx ne qu'en riviere quoye.”

Le tirant ot tel yre vil cuida enraigier;
Lors a la jeune dame fist les dens arraichier.
Mais onques ne laissa le roy a menassier.
Puis lui coppa la langue ung glouton pautonnier.

Le roy qui ot la dame en grant haÿne prinse
Commanda qu'elle feust errant en ung feu mise.
Maiz Jhesucrist afin d'essaussier sainte eglise
L'en geta toute saine. Onques ne fut mal mise.

La dame s'escria: “Christofle, chier amis,
Vueillez prier pour moy le roy de paradis.”
Le tirant qui estoit contre elle aatiz
La fist lors decoler que terme n'y ot mis.

O sa compaigne fut l'ame d'elle sauvee.
L'une des femmes fu Galienne appellee
Et l'autre sy estoit Joilienne nommee.
Huy maiz de saint Christofle dirons, s'il vous agree.

Quant le tirant ot fait les deux femmes finer,
Le glorïeux martir fist devant mander.
Lors li dist: “Fols chetifs, vien noz dieux aorer
Ou a trop grief martire feray ton corps finer.”

Saint Christofle lui dist: “Bien me peus menacier.
Maiz ja n'auras puissance de mon corps dommaigier,
Tant me fie en Dieu qui est roy droicturier
Que aincois que je meure te feray rechignier;

Car le doulx roy de gloire m'a de certain promis
Que je convertiray de tes meilleurs amis.”
Par la grace de Dieu qui en la crois fut mis
Vindrent les quatre cens chevaliers a devis

Qui saint Christofle crurent, par lui se baptiserent.
Le bon saint les hucha, tantost a lui alerent
Et trestoutes leurs armes devant ses piez gecterent.
En hault a leur roy distrent, mie ne lui celerent:

“A savoir te faisons que sommes baptisiez
Et crëons Jhesucrist qui en croiz fut penez,
N'ont povoir tes ydoles ne que chiens renoiez.”
Quant le roy les oïst, trop fort fut courrouciez.

Non pourtant il leur dist: “Beaulx seigneurs, tort avez,
Long temps m'avez servy et je vous ay aymez.
Pas pour ce losangier ainsy ne me laissez.
S'avez de riens desir je vous donray assez.

Vous fault il grans chevaulx, joyaulx d'or ne d'argent,
Robes ne belles dames, dictes moy vo talent.
Se me courrousse a vous, je serai trop doulent.”
Lors les quatre cens distrent tous concordablement:

“Roy, saches pour certain, cure n'avons du tien,
Servir voulons cellui de qui vient tant de bien.
Tu ne vaulx envers lui la value d'un chien.”
Quant le tirant parcut qu'ilz n'en feroient rien,

Du mal talent qu'il ot fist les chiefs tranchier
A tous les quatre cens que tant souloit aymer.
Et Dieu fist en sa gloire les ames couronner.
Oyez comment le roy cuida le saint grever.

Ung banc d'arain fist faire et fort cordes y mist.
Fort le fist lïer afin qu'il ne cheïst.
Assez de buche seche sur l'arain mectre fist.
Grant tas d'uille et de poix afin que mieulx ardist

Getta l'en sur la busche, lors y fut le feu mis.
Si fort print a ardoir, comme dit li escrips
Que tous ceulx d'environ en furent esbahis.
Bien quatre cens paiens y ot ars et bruïz.

Le feu fut sy orrible, sachez que de tous sens
D'un get d'une aubalestre n'aproucherent les gens.
Il se print aux maisons, bien en ardi deus cens.
Dessus le banc d'arain sëoit le saint dedens.

Le desloyal tirant cuida faire fenyr
Le doulz martir ou feu, dont vous povez oïr.
Maiz a Dieu fist requeste que par son doulz plaisir
Pour la foy essaucier le voulsist garantir.

On ne vit saint Christofle pour le feu tant ne quant
Par despit print a dire le faulx roy mescreant:
“Son Dieu ne guerira le glouton mescheant.”
Mais sachez quant le feu ala anichillant,

Plusieurs bonnes personnes alerent pour voir
Se du corps saint peüssent os ne membres avoir.
Maiz tout haitié le virent ou banc d'arain sëoir,
Puis descendre aval sans point de remanoir

Et dist oyant le peuple: “Orains quant me sëoie
Ou feu qui fort estoit, le roy des roys vëoie
Qui sy bien m'arousoit que nul mal ne sentoie.
Voir qui ne croit en lui malement se desvoye;

Car aux siens garantir il leur est vray secours.”
Dix mille mescréans se convertirent lors
Et recurent baptesme sans faire nulz discors.
L'ennemi par despit print d'un homme le corps.

La ou le roy disnoit s'en vint ly ennemis
Et lui dist haultement: “Christofle est tout vifs,
Maintenan a dix mille de tes gens convertiz.
S'en l'eure ne t'en venges tes dieux seront maudiz.”

“Comment,” dist le tirant, “que diz tu, fols musars?
S'ilz estoient dix mille, sy feussent ilz tuit ars.”
“Par fi,” dist l'annemy “je te donrai mil mars,
S'il est soing et haitié. Ton royaume perdras,

Se lui et les dix mille ne faiz errant tuer.”
A ce mot fist le roy toute sa gent armer
Et puis leur commanda qu'ilz voisent decopper
Trestous les crestïens que ilz pourront trouver.

Avecques eulx ala. Quant les dix mille vit
Qui de nouvel crëurent au tresdoulx Jhesucrist
En l'eure piece a piece tous detranchier les fist.
En ung tas les fist mettre afin c'om les ardist.

Ung hëaume de fer qui fut dur et trampé
Fist le roy metre ou feu ardant et embrazé
Quant il fut ainsy rouge et vermeil coulouré
Au martir saint Christofle fut tantost affublé.

Maiz le doulz roy de gloire de sy prez le gardoit
C'onques il n'ot nul mal en ce lieu la endroit.
Tout devant les païens le hëaume tout froit
Cheÿ enmy la place ou saint Christofle estoit.

Adont le felon roy moult forment s'escria
Et dist moult fierement, tresbien s'en vengera.
Maiz les corps chrestiens aincois embrasera.
Il dist a ses servans qui presens furent la:

“En fournaise ardant tous ces corps me mettez.”
Lors le doulz Jhesucrist par ses saintes bontez
Fist la terre trambler environ de tous lez.
Le roy de sa chaiere cheÿ tout renversez.

Le tirant et les siens detresse en sentoient,
Car la terre trambla et goute n'y vëoient.
Maiz ceulz qui de bon cuer Jhesucrist reclamoient
De celle pestilence nulle rien ne sentoient.

Quant ce vint vers le soir que le temps fut passé,
Le roy fist saint Christofle querir par la cité.
Mais onques celle nuit ne pot estre trouvé
Et sy n'avoit il pas de fuïr voulenté;

Car l'andemain matin revint en plain palaiz
Droit devant le tirant, le lui dist: “Folz mauvaiz,
Voir ne te prise gueres ne tes diz ne tes faiz,
Quant ne croiz en cellui qui sur tous est parfaiz.

N'as-tu pas bien vëu qu'il m'a fait delivrance?
De ce que m'as fait faire onques n'y oi grevance.”
Lors lui dist le tirant glout de pute semblance.
“Je te feray sentir assez tost ma puissance.”

Saint Christofle lui dist: “Sur moy nul povoir n'as.
Se vengier me voulsisse, de ce ne doubte pas,
Toy et toute ta gent feïsse clamer las.
Maiz bien vueil souffrir paine. Fai du piz que pourras.”

Adont manda ses hommes le roy sans arrester,
A une pierre fist saint Christofle mener
Que trente gentilz hommes ne povoient lever.
Onques plus beau miracle n'oïstes maiz compter.

Le tirant fist la pierre par le milieu percier,
Puis y fist saint Christoile par les cheveulx lïer.
A chevaulx et a beufx le fist le glout saichier.
Tout au long de la ville pour le saint dommagier.

Saint Christofle ce jour fut griefment traÿnez
Que les pieces chëoient de sa char de tous lez.
Les gens les conqueilloient de qui il fut aymez.
Comme mort le laisserent ceulx dont fut lappedez.

Le roy qui le hëoit moult angoisseusement
Fist ranverser la pierre qui pesoit durement
Sur les piez du bon saint. Entendez, doulce gent,
Si orrez ung miracle qui n'avient pas souvent.

Des que les mescreans se furent departiz,
Dieu qui a tous besoins peut aidier ses amis
Ordonna saint Christofle tant qu'il fut tout gueriz
Et print a une main la pierre que je diz,

Qui pesoit sy formant qu'a peine la sourdoient
Trente fors chevaliers qui bien s'y esponnoient.
De fait vint au palaiz ou les paiens disnoient.
Tous furent esbahis de ce qu'ilz le voient.

Le bon saint vint au roy et lui dist: “Faulx tirant,
De ceste pierre cy qu'an ma main voiz tenant,
Se faire le voulsisse, t'alasse cravantant.”
Quant le roy l'entendi, sy s'en ala fuïant.

“Amis,” dist a ses hommes, “tuez cest ennemi.”
“Non feront, maiz retourne, de riens ne t'esbany,
N'aies doute de moi, car vrayement te dy
Que ne te feray mal n'a homme qui soit cy.”

Lors retourna le roy quant il l'oïst jurer.
Par l'art de l'ennemy qui le volt enorter
Fist le doulz saint Christofle lïer a ung pilier
Et fist les bons archiers de la ville mander.

De blecier le bon saint fist a tous ceulx priere;
Maiz ne traiient carrel ne retournast arriere.
Li ungs en retourna de sy bonne maniere,
Car au roy le destre oeil creva dedens sa chiere.

Le roy sentist l'angoisse, lors dist: “Je suis perduz,
Tuez cest enchanteur, respit n'y soit tenuz.”
Saint Christofle leur dist: “Ne doubte deux festus,
Mais bien seras gueriz se mes diz sont tenuz.

Se mon conseil veulx faire, demain guery seras,
Car g'iray a mon Dieu; decoler me feras
De mon sang venras prendre et sy en laveras
Ung bien petit ton oeil et puis tantost verras.”

La nuit fut saint Christofle en la tour enfermez
Jusques au landemain qu'il fut aux champs menez.
Au cuer avoit desir que il feust decolez.
Car de tourmens avoit sa jus moult endurez.

Il requist a cellui qui le devoit ferir
De son oroison faire il lui donnast loisir.
Cilz lui dist doulcement: “Tout a vostre plaisir,
J'ay grant dueil que par moy vous convendra fenir.”

“Amis,” dist saint Christofle, “maiz en soiez bien liez.
Je prieray pour toy aussy chrestïentez.”
Lors il fut estandu contre terre couchiez,
A Dieu fist l'oroison qui en croix fu dreciés

Et dist: “Doulz roy de gloire, vueillez recevoir m'ame
Quant du corps partira.” Adonques sans diffame
Vers le ciel regarda, ung roy vit sans nul blasme
Qui grant clarté getta et puis dist “Entens me,

Avecques moy venras, car il est bien droicture,
Roy des martirs seras nomé en l'escripture.”
Entendés, doulces gent, Dieu vous gart de laidure,
Sy orrez sa requeste qui fut de grant mesure.

Il dist: “Je vous requier, doulx roy misericors,
Que au lieu ou aura reliques de mon corps,
Se mal esprit y est que tantost en soit hors,
Et vous pry que tous ceulz qui auront leurs remors

D'aler au nom de moy faire pelirinaige,
Ou qui salueront de bon cuer mon ymaige,
Par vostre grant bonté gardez de grief dommaige,
Et que ja n'y descende tempeste ne oraige

Sur personne qui oye devotement ma vie,
Et s'elle est en langueur que par vous soit guerie,
Ou s'il est vostre gré que par vous soit saintie.
Encore vous requier de bon cuer et supplie

Que tous ceulx dont seray sans faintise requis
Que en feu ne en eaue ne soit leurs corps periz
Ne leurs biens temporels ne ceulx de leurs amis

Que gardez ceulx et celles de grief temptacïon
Qui en devot memoire auront ma passïon;
Et se femme encainte me fait obiacïon
Que son fruit viengne hors formé selon raison.”

Lors lui dist une voix: “Saichés certainement
Que Dieu veult que tu viengnes devant lui haultement.
Plus que n'as demandé t'octroye bonnement.”
Adonques saint Christofle trepassa doulcement.

Lors s'en vint a cellui qui ot traitte l'espee,
Doulcement lui dist: “Sire, j'ay fait grant demouree,
Fay tost ce que tu dois, ton ame soit sauvee.”
Devant lui s'encligna par devote pensee.

Droit le septiesme jour de juillet vers la fin
Trespassa le bon saint qui moult ot le cuer fin
Et fut a ung dymanche. Maiz n'estoit pas matin
Que le roy pour son oeil fist doulereux hutin,

Maiz du sanc saint Christofle print, car on lui loa.
Il en lava son oeil, puis tout sain le trouva.
Quant il vit le miracle, baptesme demanda
Et parmi son royaume fist crier ca et la

Que quiconques personne villenie diroit
Du Dieu ou saint Christofle le bon martir crëoit
Que devant tout le peuple en l'eschielle seroit.
Par ce roy commencerent les escielles c'om voit

Ou l'en met ceulx qui jurent de Dieu villainement.
Et s'en fait bon garder, car ancïennement
Furent pour saint Christofle faites premierement.
C'est ung saint qui doit estre doubté de toute gent.

Le jour que saint Christofle fut a tort decolez
Avoit ung bon evesque en icelle citez
Qui ot aux gens du roy tant de son or donnez
Que le corps lui menerent dont je vous ay parlez.

Si fist fonder l'eglise premiere en son païs
Et en moult d'autres lieulx. Le roy de paradis
Et le doulz saint Christofle qui tant est ses amis
Nous vueillent octroier des sains cieulx les deliz.
