Bonnes gens qui avez ouÿ de maint histoire,
Si a moy escouter voulés mettre memoire,
Je vous en diray une qui est et belle et voire.
N'ouïstes mes plus belle passé a long tempoire.

Il n'est gueres cy homme, de ce ne doubtés mye,
Qui n'ay de bout en bout toute l'istoire ouÿe
De Robert le Diable qui fut de Normendie,
Mais de Richart son filz vous vueil compter la vie.

C'est de Richart Sans Paour dont je vous vueil parler,
Qui au temps qu'i regnoit fut si preux bachellier.
Tant fist de hardiesses qu'on ne pourroit nombrer
Si hardy qu'il estoit en terre ne en mer.

Et pource que plusieurs n'ont pas les fais ouÿs
De Richart Sans Päour comment il fut hardis,
Les diray ains que soye d'icy endroit partis.
Tous ceulx qui m'entendront deffende Dieu d'envis!

Certainement scavoir devés petis et grans
Que Richart San Päour estoit duc des Normans
Et fut bien longuement sans femme et sans enfans,
Mais contre tous estoit hardy et combatans.

Et pour la hardiesse que en son corps estoit
Et de nuyt et de jour trestout seul chevauchoit
Pour querir adventure, scavoir s'il trouveroit
Homme qui luy deïst riens qui luy desplairait.

Mais onc le duc Richart n'erra ne chevaucha
Que doubte ne päour eüst ne ca ne la,
Jusqu'a tant q'ung diable en enfer se vanta
Qu'i luy feroit päour si com vous orrés ja.

Brundamor se dïable se faisoit appeller
Qui devant tous les autres se vantoit en enfer
Car il feroit Richart si fort espouvanter
Que tout vif de son sens le feroit forcener.

Brundemor, ce diable, qui ainsi se vanta,
Au grant maistre d'enfer le congé demanda
D'aller tempter Richart, et il le luy donna.
La ou il sceut Richart erramment s'en alla.

En la nuict que le diable le duc tempter alla
Bien dix mille huas avecques luy mena;
Et Richart celle nuict en ung boys s'en entra
Mais qu'onques homme nul vif ne mort ne trouva.

Richart, qui s'en estoit dedans le boys entré,
Avoit ung petit chien avecques luy mené,
Mais le chienet la nuit fut du boys si lassé
Si que Richart son chien a devant luy troussé.

Ainsi comme Richart chevauchoyt par le boys,
Les huas vers Richart vindrent sans nul deloys
Et tous ensemble allerent huer a une foys.
Quant Richart les ouÿt ne fut pas en effroys.

Ains print avecques eulx a huer et crier,
Dont les huas s'allerent atainer et courser
Que son chien luy allerent par morceaulx despecer,
Mais a Richart n'oserent poy ne grant atouscher,

Car Dieu ne voulloit pas qu'ilz luy feïssent mal
Comment que Richart fust hardis et fort vassal;
Si estoit il preudhomme et saigë et loyal.
Or oyés que luy fist l'ennemy convenal!

Quant veit que de Richart ne feroit son plaisir
Et son chien luy eut fait despecer et mourir,
Affin que il le peust engigner et trahir
Le plus grant arbre et hault alla au boys choisir

L'ennemy qui adonc voult Richart couchïer
S'alla entre deux branches dessus l'arbre couchier;
En guise d'ung enfant petit s'alla changer
Et puis apres print fort a braire et a crier.

Ainsi comme Richart cuida passer avant
Et son cheval marchoit par dessoubz l'arbre grant,
Richart ouït la voix de l'ennemy puant
Qui dessus l'arbre estoit en guise d'ung enfant.

Mais si tost com la voix d'ung enfant entendy
Tost et incontinent du cheval descendy,
Ses esperons osta que plus n'y attendy,
Puis monta dessus l'arbre ou la voix eut ouÿ.

Quant tout en hault sur l'arbre fut Richart le baron,
Ou plus treshault de l'arbre apperceut l'enfancon.
Adoncques l'ala prendre sans plus d'arrestison
Et l'enveloppa bien ou pan de son giron.

Richart de branche en branche de l'arbre devalla.
Sur son cheval arriere luy et l'enfant monta,
Puis sus son forestier en la forest alla.
A bien garder l'enfant tantost leur commanda.

La femme au forestier a l'enfant regardé,
Puis l'a de ses drappealx tantost desveloppé,
Et le vaillant Richart luy a lors demandé
Se c'est masle ou fumelle l'enfant qu'il a trouvé.

Celle qui de respondre fust tantost apprestee
Luy dist: “Mon cher seigneur, par la Vierge honoree,
C'est la plus belle fille qui oncques fust formee,
Et si n'a pos troys jours, je croy, qu'elle fust nee.”

“Or la me gardés bien,” dist le duc, “je vous pry.”
“Voullentiers, mon seigneur,” la dame respondy.
Atant le duc Richart de la se depparty.
La femme au forestier la fille bien nourry.

Le duc Richart print tant par le boys a errer
Que levrïers et braques vit devant luy passer,
Et grant mecte de chiens et courir et troter,
Puis ouÿ veneürs et huer et crier.

Et quant le duc ouÿ dedans son boys la chasse,
Oncques n'en eut päour ne ne mua sa face,
Ains jura celuy Dieu qui le monde compasse
Qu'i scaura que ce est qui sans son congé chasse.

Ainsi comme Richart fort a chevaucher print,
Une carolle vit de gens qui s'entretint.
Adona de la mesgnee Hanequin luy souvint,
Mais en nulle maniere päoureux n'en devint.

Son cheval encontre eulx print souvent a brocher
Quant au devant de luy vint ung scien escuier,
Mais mort estoit passé avoyt ung an entier.
Quant Richart l'apperceut, moult s'alla merveiller,

Mais n'en eut point päour. Avant luy demanda
Dont venoyt ne qu'il quiert ne qui l'amena la.
“Comment,” se dist Richart, “ne fus tu pas pieca
Seneschal de ma court et mourus ung an a?”

“Ouy,” dist l'escuier, “seneschaulx ay je esté
De toute vostre court, mais je suis trespassé.”
“Tu dis voir,” dist Richart, “il y a ung an passé.
Je ne scay quelz viz diables t'ont ore suxité.”

“Sire,” dist l'escuier, “n'ayés pas esperance
Que suxité soye je, mais ja fais ma penance,
Et tous ceulx que veés tenir en ceste dance
Que Helequin conquist du tout a sa plaisance.”

“Comment,” se dist Richart, “est il bien si hardy
Que sans mon congé chasse en ceste forest cy?
Foy que je doy a Dieu n'en yra pas ainsy,
Ainsi scavray qu'il est et parleray a luy.”

“Sire,” dist l'escuier, “par la foy que vous doy,
Je le vous monstreray par la foy que vous doy.”
“Amys,” se dit Richart, “par fine amour t'en proy.”
L'escuier y mena Richart avecques soy

Soubz unë aubespine vont Helequin trouver.
Des que Richart le vit luy alla demander
Qui sans congé l'a faict en la forest entrer.
“Amis,” dist Helequin, “tu le m'arras compter.

Dieu qui est nostre maistre nous a donné congé
D'aller toute la nuict puis le soleil couché.
Tant avons cheminé, estans esmerveillés,
Que trestous nous en sommes honny et traveillez.

Et si debvez scavoir, de ce ne vous desplaise,
Que nous ne sommes pas du tout bien a nostre aise,
Si souffrons nous chascun tant d'angoisse et de peine
Que pas ne le pourroit on dire en la sepmaine.”

Adoncques Helequin descendy sans demeure,
Et le seneschal sache ung drap de soye en l'heure;
A terre l'estandit. Helequin s'assist seure.

Et Richart luy demande comment avoir povoyent
Tel figure trouvee laquellë ilz portoyent,
Et ceulx luy respondirent que, quant errer devoyent,
Par le vouloir de Dieu maintes choses trouvoyent.

Encore luy demanda Richart si luy scaroit
Dire en nulle maniere combien vivre devoyt
Helequin respondit que neant ne scavoit,
Mais moult de peine encore endurer luy fauldroit.

Puis dist il a Richart qu'il ne se doubtast ja,
Car, combien que grant peine endurer luy fauldra,
Voit tout hardiëment ou le cueur luy dira
Ennemis ne esperis ja mal ne luy fera.

Quant Richart l'entendy si en eut moult grant joye.
De la voulut partir que plus ne se deloye,
Mais, ains qu'il se bougast pour s'en aller sa voye,
Helequin luy donna son riche drap de soye,

Qui fut faicte et ouvrés par icelle maniere
Qu'i n'estoit en ce temps homme ne femme en vie
Que en nulle maniere deviser se vit mie
Comment l'oeuvre du drap fut faicte ne bastie.

Richart sur son cheval alla le drap trousser,
Parmy la grant forest print fort a cheminer.
Quant ung pou fut avant print fort a pourpenser
Que ce drap qu'il avoit fut apporté d'enfer.

A soy meïsmes dist quant se fut pourpensé,
En son cueur dist: “Je croy que ceulx qui m'ont donné
Par amour de ce drap l'a d'enfer apporté,
Mais se diables m'encontrent tost le m'aront rosté.

Non pourtant, il n'a diable en enfer le puant,
Ennemy ne mausfé tant soit fort ne puissant
Que s'il me faisoit chose qui me fust desplaisant
Que je ne luy donnasse de m'espee le trenchant.”

Richart de chevaucher celle nuit tant se peine
Qu'il s'eguara la nuit en la forest haultaine,
Mais la lune luisoit qui estoit clere et plaine
Par devant luy choisy de lez une fontaine

Un pommier. Lors c'est il celle part adressés.
De grosses pommes rouges le vit formant chargés.
Adoncques en son cueur c'est forment merveillés
Comment les charbonniers l'avoient ainsi laissés.

“Par foy,” dist duc Richart, “je suis tous esbahis
Que les charbonniers qui passent cy jour et nuys
N'ont le fruit de cest arbre des grant piece cueillis.
Je les en tiens pour folz, par Jesus qui me fiz.”

Lors print le duc trois pommes et les mist en son sain,
Puis pour marquer la place coupa de l'arbre ung rain,
Affin que on y saiche revenir lendemain,
Mais tout le nain qu'il fist ne vault ung brin d'estrain,

Car, depuis qu'il s'alla du pommier departir,
Homme n'y peut puis oncques ne aller ne venir
Qui le pommier trouvast tant bien le sceust querir.
Richart vint a Rouen apres minuyt dormir.

L'endemain jusqu'a prime reposa et dormy.
Les trois pommes first mettre en ung moult riche estuy.
Apres prime la messe a Nostre Dame ouÿ;
Quant a l'offrande alla son drap de soye offry.

Du drap qui fut moult riche fut reparé l'autel.
Quant la messe fut dicte, disner vint au chastel,
Les pommes fist attaindre, car le fruit estoit tel
Qu'oncques nulz homs vivant n'avoit veü si bel.

Et quant il tint les pommes a haulte voix escrie
Que s'il a homme nul de toute sa mesgnye
Que puisse le pommier trouver jusqu'a complye,
Son pain cuit luy donra a trestoute sa vie.

Lors le plus de sa gent de trouver se vanta
Tantost le beau pommier que il leur devisa.
Duc Richart les enseignes certaines leur bailla
Comment au departir bonne breche y laissa.

Plusieurs des gens Richart par le bois se penerent
De querir le pommier, mais point ne le trouverent,
N'oncques pommes n'y virent se ilz ne luy porterent.
Las et matz s'en revindrent ainsi qu'ilz y allerent.

Et quant le duc Richart vit sa gent retourner
Que ne pommier n'eiseignes n'y eut peü trouver,
Il a fait ces trois pommes toutes escarteler
Et en fist les pepins en ses vergiers planter.

De chascun pepin vint ung beau pommier gaillart.
Le duc moult grandement commenda qu'on les gard.
On n'avoit jamais ou parler nulle part
Qu'en nulle contree feüst pomme de Richart,

Mais pource que Richart, le duc de franc renon,
Fist planter les pepins, si que dict le vous on,
Aux pommiers que en vindrent alla mettre son nom:
Encore les pommiers de Richard les nomme on.

Le duc eut des pommiers grant joye et grant deduit
Quant il vit qu'ilz portoient en esté si beau fruit.
Or oyés, doulce gent, mais qu'il ne vous ennuit:
Richart parmy sa terre chevauchoit une nuyt.

Ainsi qu'il chevaucha qu'il fut tart anuyté
Droit a une chappelle c'est la nuyt adressé
Ou avoit le corps mort d'ung excommunïé.
De son cheval descent, si c'est dedans fiché.

Devant l'autel s'alla tantost egenoullier
Et alla Jesu Crist devottement prier,
Mais si tost com il voult yssir hors du monstier
Devant l'autel alla ces deux gans oublier.

Et quant il s'apperceut que ses gans oublia,
Pour les retourner querre en la chappelle alla,
Mais l'excommunïé qui fut en biere la
Sailly hors vistement et Richart embrassa,

Car l'ennemy d'enfer c'estoit mis en son corps,
Qui Richart aherdy quant il voult yssir hors.
Quant Richard Sans Päour qui fut hardy et fors
Alla sacher s'espee, tout le detrancha lors.

Bonnes gens, en ce temps que vous m'oés noncer
La gent riens ne scavoient de leurs amis veiller;
Au moustier le portoient puis s'aloient mucer.
Et, pour icelle cause que m'oés prononcer,

Richart parmy sa terre fist crier sans eslongne
Qu'i n'y ait gentil homme ne bourgois ne chanoine,
S'il advient que la mort ung de leurs amys preingne,
Que ilz ne laissent pas tant ayent grant essoine,

Que vueiller ne les facent une nuyt anuytee.
Lors veilla on les corps par toute Normandie.
Ainsi, pour celle cause que vous avez ouÿe,
Fut la veille des corps par tous lieux establie.

Richart mainte adventure en son vivant trouva.
Plusieurs vous en ay dictes, mais vous en orrés ja
De trop plus merveilleuses, se vous entendez sa,
Et comment l'enfant Dieu gard qui l'escoutera.

Richart dedans Fescamp une nuit se gisoit
En la noble abbaÿe qu'i fist fonder a droit.
Ainsi qu'en son lit fut que point ne se dormoit
Ung ange et ung dïable vinrent a luy tout droit.

Cest ange et ce dïable avoient estrivé
Pour l'ame avoir du moine qui la nuyt fut noyé.
Sur le duc sont soubzmis et sur sa voulenté;
Quant furent en sa chambre le fait luy ont compté.

L'ange devant le diable parla premierement
Et luy dist: “Sire duc, rendez nous jugement!
Ennuyt devant minuyt, il n'y a pas grammant,
S'alla lever ung moine dont l'ame est cy present.

Et quant il fut levé de s'abbaÿe yssi.
Sur une femme alloit a qui i fut amy,
Et, ainsi qu'il alloit au lieu dont je vous dy.
De dessus une planche en une eaue cheÿ.

Mais avant qu'il cheüst de dessus la planchette
Il disoit le service de voulenté parfaicte
De la Vierge Marie, mere Dieu pure et nette,
Et cest ennemy cy m'en semont et abjecte.

Je vous en ay compté du tout en tout le voir.
S'en veult avoir son ame, mais il n'y a povoir
Mais par droit il me semble qu'il n'y doit riens avoir
Oye en est il sur vous. Dictes vostre vouloir.”

Quant Richart la raison eut bien de l'ange ouje,
L'ennemy dist en hault: “Ainsi n'ira il mie!
Le moine dont ceste ame c'est ennuit departie
Se noya tout ainsi qu'il alloit sus s'amye,

Et depuis qu'il est mort en allant a peché
Et de femmë estoit sourprins et engigné,
Je d y que l'ame est moye dont suis joyeulx et lié,
Si l'en emporteray quant vous avrés jugé.”

En ce point l'ennemy pour l'ame avoir argue,
Mais, quant Richard eut bien sa raison entendue,
A l'ange et au dïable a dit sans attendue:
“La sentence par temps vous en sera rendue.

Il vous convient tous deux arriere au corps aller.
Ou meilleu de la planche ferés le corps poser
Et puis regarderés quel part vourra aller.

S'il s'en va sur s'amie, le dïable l'avra,
Mais, s'en son abbaÿe tout droit arriere va,
Vous le laisserés vivre tant que vivre pourra
Or le ferés ainsi, si verrés qu'il fera.”

Quant l'ange et l'ennemy ce jugement ouÿrent,
De Richart le Normant, a tout l'ame, partirent
En l'eaue de Robec le corps du moyne prinrent
Si com le duc l'eut dit, l'ame dedans remirent.

Dessus la planche arriere le mirent entre eulx deux.
Si qu'il a veü le diable noir et hideux,
S'en retourna arriere tremblant et päoureux
Dedans son abbaÿe dont party fut tout seulx.

Ce beau miracle cy si advint a Rouen
D'ung moyne qui estoit yssu de Sainct Öan.
De l'abbaye fut puis secretains par maint an,
Puis pour l'amour de Dieu endura maint ahan,

Car il n'eut plus preudhomme en la religion
Si n'eut plus de pecher vouloir n'intencion,
Et par le jugement Richart dont nous parlon
Fut saulvé celluy moyne qui devint moult preudhom.

A Richart le Normant advint maintes merveilles,
Mais en ceulx que j'ay dictes je n'y compe deux feuilles;
Vers celles que vueil dire elles sont nompareilles
Qu'on puis dire de bouche ne escouter d'oreilles.

Vous le m'orrés compter, s'il ne vous desagree,
Quant le duc Richart eut le dïable espousee
Qu'en forme d'une fille eut la facon muee
Quant Richart la trouva sur ung arbre encrouee.

Celle fille amenda et creut plus en sept ans
Que ne font en quatorze maintenant les enfans,
Et au temps dont je parle tous les barons normans
Firent ung consistoire les petis et les grans,

Et allerent ensembles trestous conseil avoir
D'aller dire a Richart qu'i luy presist voulloir
D'espouser une dame dont puïst avoir hoir.
A ung jour en parlerent au duc sans remanoir:

“Sire, d'accord nous sommes tous de vous requerir
Que vueillés pour espouse une femme querir
Dont puissiés avoir hoir, qu'i soit au Dieu plaisir,
Qui apres vo mort puisse Normandië tenir.”

“Seigneurs,” ce dist le duc, “quant vous le me loés,
Je m'accord voullentiers tout a vo voulentés,
Mais j'ay une pucelle bien a sept ans passés
Que j'ay faicte nourrir dedans une forestz.

S'il vous venoit a gré, voullentiers la prendroye,
Car plus belle trouver a mon gré ne pourroye.”
“Sire,” font les barons, “Dieu vous en envoit joye!
Plaise vous l'espouser quant vo cueur si octroye.”

Richart fist devant luy celle fille admener
Qu'en la forestz avoit faicte sept ans garder,
Puis a faict l'archevesque de Rouen lors mander
Qui au diable l'ala par son gré espouser.

Sept ans furent eulx deux ensemble en mariaige,
Se furent quatorze ans que la fille eut de aage.
Ung jour fist le mallade se Sathanas sauvaige
Et fist mander Richart pour dire son couraige.

“Sire,” dist le dïable, “vous estes mon mary,
Et je suis vostre femme, mais trop mallade suy.
Je croy que je mourray et pour ce vous supply
Que m'octroyés ung don par la vostre mercy.”

“Demandés,” dist le duc, “et vous n'y fauldrés mye.”
“Sire,” je vous supplie, “s'i fault que je devie,
Que en une chappelle a lieuë et demye
Me veillés une nuict tout seul sans compaignie.

Celle chappelle sciet en la forest ramee
Ou j'ay esté sept ans nourrie et gouvernee.
Octroyés moy ce don quant seray trespassee:
Veillés mon corps la nuict ains que soye enterree.”

“Dame,” ce dist Richart, “bien m'y vueil octroyer
Que, se vous trespassés, de vous la nuict veiller
Et qu'avec moy n'avra sans plus q'ung chevallier
Qui me compaignera pour moy mains avoyer.”

Richart luy dist comment, lors c'est d'illec sevré.
Sa femme fist la morte ains que jour fust passé.
Richart le sceut, lors fist que le corps fust porté
Ou boys en la chappelle noblement ordonné.

Quant la duchesse fut en la chappelle mise,
Archevesques, evesques et gens de saincte eglise
Vindrent commander l'ame ainsi qu'il est de guise.
De torches et de cierges fut la chappelle esprise.

Mais se le duc sceust bien le fait et la maniere
Du diable qui en guise de femme estoit en biere,
Avent l'eust faict getter par dedans la riviere
Que ja prestre ne clerc eut pour luy faict priere.

Et quant le clergé eut l'ame recommandee,
A Rouen sont la gent venue et retournee,
Et Richart demoura pour veiller s'espousee,
O luy ung chevalier, n'est plus personne nee.

Luy et le chevalier la nuict veillerent la
En regretant la femme que si jeune espousa,
Mais avant qu'il soit jour Richart appercevra
Plus que il n'avoit faict puis qu'i se maria,

Car il s'appercevra, ains que doye adjourner
Qu'il avoit espousee ung vif diable d'enfer
Ainsi com vous orrés, s'il vous plaist recorder,
Richart print fort la nuict sa femme a regreter.

Il ne cuidast jamais qu'avenus fust ainsi,
Mais ains la minuit de sommeil s'endormy.
Le corps dedans la biere si tresfort s'entendy
Que coffre et couvertouer desfroisa et rompy.

Et a celle propre heure getta si fort estroys
Que crosler et tentir en convint tout le boys,
Mais onc le duc Richart n'en eut päour n'effroys
Fors que tant que s'espee sacha le duc courtoys.

Toute nue la mist les luy courtoysement.
Le corps qui gisoit la s'escria hautement:
“Et comment,” duc Richart, “ouvrés vous tellement?
On parle en tous paÿs de vostre hardement,

Et va on recordant qu'onques en vostre vie
Vous n'eüstes päour n'a prime n'a complie
De personne vivant tant eüt chair hardie,
Et je suis femme morte, s'en est vo chair fremie.

De moy avés päour! Je le voy bien et scay.”
“Par ma foy,” dist Richart, “vous y mentés. Non ay!
Car oncques pour personne ma coulleur ne muay.
Dictes vostre vouloir et je l'escouteray.”

Le corps qui jut en biere dist: “Je vous dy, Richart.
On dit en mainte terre, si faict on mainte part
Qu'onques päour n'eüstes de lyon ne lyepart,
Ne d'homme mort ne vif. Or vous voy je couart!

Quant pour ung corps de femme qui du siecle est finee,
Couvert en une biere et fort enveloppee,
Certes, c'est covardise d'en avoir trait s'espee!
Or en est la mensonge maintenant esprouvee,

Si que ce que a dit de vous ou temps passé,
Qu'estiés le plus hardy qui fust de mere né,
Mais desormais serés le plus covart clamé.”
Lors s'aïra Richart, s'a par despit parlé

Au corps, et luy a dit: “Corps, tu es en folle erre!
Voir oncques n'euz päour en tournoy ne en guerre.”
“Richart,” se dist le corps, “dis tu que je me serre?
Pourquoy sachas tu donc l'espeë hors du feurre

For pour doubte päour?” “Ja n'en soyés marry,”
Richart dist par despit. “Le vray Dieu seignory
Vous envoit malle grace! N'estes vous pas huy
Mortë en celle biere quant on vous mist icy?”

“Nanil,” se dist le corps, “ains entoye pasmee
Par une soif que j'eu trop grant une vespree,
Dequoy je ne fus pas bien appoint abuvree.
A peu que ne suis morte, mais je suis respassee.

Sire, s'oncques m'aimastes de bonne amour certaine,
Je vous pry que la hors voisés en une plaine.
La trouvoiïs a dextre en la forest haultaine;
Ung bel arbre y verrés ou a une fontaine.

En icelle fontaine vous fauldra a baisser.
Les bergiers y laisserent ung hanap avant hier
Dont vous pourrés de l'eaue a vostre gré puiser.
Mieulx ne me pourrïés ma santé avancer

Que de m'en apporter.” Lors Richart y alla,
Mais ce fut fol ydee. L'ennemy se leva
Qui son chevalier print et tout mort l'estrangla,
Mais si hault au mourir le chevalier cria,

Que Richart l'ouÿt bien, qui de l'eaue puisoyt
Ou sa femme a ceste heure querre envoyé l'avoit.
Quant ouyt le chevallier qui ainsi fort crioyt,
Bien s'apensa Richart que couchïés estoit,

Mais päour n'en eut oncques en nesune maniere.
Avant tost retourna a la chappelle arriere,
Mais il n'y trouva oncques feu ordant ne lumiere;
Ains pour trouver sa femme s'en vint droit a la biere,

Mais il trouva la biere qui tout fust vuïdie,
Car ce estoit le diable qui s'en estoit fouye.
A son chevallier vint que de rien ne destrie;
Si le trouva tout mort, s'en fist chere marrie

A la biere s'en vint, si l'a dedans couché.
“Comment,” dist il, “faulx diable, m'as tu si engigné
Qu'en tant mon chevallier as mort et despecé
Que pour toy querre a boire m'as la hors envoyé,

Et puis apres t'en es de ceste biere yssue?
Mais je prometz a Dieu qui fist courre la nue,
Se jamais je t'encontre en chemin ne en rue,
Je te pourfenderay de m'espee esmoulue

Qu'oncques mes en ma vie depuis que je nasqui
Ne peuz a nul fierir estre conchïé d'ennemy,
Mais je voy bien que suis conchïé de cestuy.
Malortë en soit l'eure qu'onques je la nourry!”

Pour son chevallier fist Richart moult grant doulour.
En la biere le mist et veilla jusqu'au jour,
Mais en nulle maniere n'y eut oncques päour
Combien que le diable l'eüst mis en errour.

Jusques au lendemain veilla que jour fut grant,
Et, quant ce vint a l'heure d'entour prime sonnant,
Arcevesques, evesques et le clergé sachant
Vinrent en la chapelle le service chantant.

Richart alla encontre qui bien scavoit la game
Du diable qui luy avoit fait honte et diffame.
“Ne chantés,” dist Richart, “seigneurs, plus pour ma femme.
Les grans diables d'enfer en puissent porter l'ame!”

“Si,” font il. “Je scay bien que ce estoit ung diable
Que j'avoye espousé, le tresplus decepuable
Dont oncques feust parlé en chanson ne en fable.”
Lors Richart leur compta le fait tout veritable.

Quant l'arcevesque ouÿt de Richart la raison,
Reconforter alla le franc duc de renom:
“Sire, n'ayés frayour, doubte ne souspecon!
Les ennemis d'enfer ont povoir, se savon,

De tempter nuyt et jour toute crestienté.
Sire, ne soyez ja pour ce desconforté.”
“Non suis je,” dist Richart, “mais trop suis tourmenté
Que ce diable a sept ans ou plus o moy esté.

Mais puis que j'ay esté tellement deceü
Q'ung tel ennemy a avecques moy geü,
Sept ans ou plus, je croy, en mon lit nu a nu,
Jamais ne quier a femme estre mary ne dru.”

Son chevalier tantost fist Richart enterrer,
Puis apres s'en alla a Fescamp demourer
En la belle abbaÿe qu'il avoit fait fonder.
A toute sa mesgnie alla congé donner.

Lors a trois seullement qu'avecques luy retint;
Son gueulx, son chamberlan et son despensier print.
En paisible et devotte maniere se maintint,
Ainsi comme reclus longue piece se tint.

Quant le roy d'Angleterre, qui pour le temps estoit,
Sceut que le duc Richard a Fescamp demouroit
Et que par Normendie plus chevaucher n'aloit,
Tant s'alla vanter que la terre conquerroit.

Celuy roy et sa gent partirent d'Engleterre,
En Normandie entrerent pour le paÿs conquerre.
Normans virent Angloys arriver en leur terre,
A Fescamp s'en allerent clamer au duc grant erre.

Ou qu'elz voient le duc hault l'ont arraisonné:
“Comment, sire,” font ilz, “estes vous rassotté
Qui ainsi q'ung reclus vous tenés enserré,
Et Anglois sont par force en Normendie entré?

Se vous ne vous hastez, vostre terre est perdue.
Avant qu'il soit huit jours la vous avront tollue.”
Quant Richart les entant, de Fescamp se remue.
Crier a fait moult tost de premiere venue

Que chascun fust en armes tantost appareillez,
Et ilz le firent tous sans point estre targés.
Au comment Richart vindrent armés et aubergés;
Encontre Angloys allerent bien armés et rangez.

Richart devant sa gent print fort a chevaucher
Par icelle maniere qu'i les va eslongner
Bien largement trois fois le trait a ung archier.
Lors au devant de luy vint ung noir chevalier.

Le chevalier trouva Richart en ung grant val;
Le duc le regarda et amont et aval,
Plus noir le vit que meure et luy et son cheval;
Avoit les dens plus blanches que neige ne cristal.

Il salua Richard et luy dist: “Sire ducs,
Je suis ung soubdoier qui a vous suis venus.
Pour vous guerroieray se m'avés retenus,
Et si n'en vueil du vostre qui vaille deux festus.

Voz ennemis trestous me verrés essiller
Pourtant que me vueillés sans plus convenancer
Que, se jamais me sourt ne guerre n'encombrier,
Qu'aussy bien m'ayderés se j'ay de vous mestier.”

Richard luy accorda voulentiers sans tansson,
Puis luy a demandé: “Comment avez a nom?”
Le noir chevallier dist a moult haulte raison:
“J'ay a nom Brundemor, point ne vous celleron.

Quant nous serons en guerre se ne vous doubtés mie
Que nulz homs vous assaille que a m'espee n'octie.”
Or avra ja Richart le diable en son aÿe,
Celuy qui fut sa femme qu'i l'eut sept ans nourrie.

Quant le duc Richart vit ce chevalier armé
Que par tout fut plus noir qu'errement destrampé,
Einne pensast que fust le vif diable mauffé
Qui sept ans tous entiers avoit sa femme esté.

Richart luy commanda tout son ost a conduire
Et si de l'emmener tost s'avance et atire.
Encontre les Anglois se fery par tel yre
Qu'entre tierce et midy les alla desconfire.

A ce jour s'en tournerent tous les Angloys en fuye.
Quant Brundemort vot ce hautement leur estrie:
“Si n'y a nul de vous qui soit garny d'amye,
Qui aime par amours, viengne a moy si guerrie.”

Mais nul ne retourna tant fust fors ne hardis,
Ains laisserent leurs tentes par dessus les larris,
Et prindrent a fouir parmy les pres floris.
Brundemor vint au duc si l'a a raison mis:

“Sire,” dist Brundemor, “ai ge fait vostre gré.
Me suis je en vostre guerre bien loyaulment prouvé?”
“Ouÿ,” se dist Richart, “preux estes et sené!
Huy m'avez fait l'honneur, courtoisie et bonté,

Et, s'il advenoit chose com vous voulsist grever,
En toutes les batailles ou me voirriés mander,
Pour vous m'iray combatre tant com pourray durer
Pourtant que me vueillés venir querre ou mander.”

“Sire,” dist Brundemor, “je m'en attens a vous.”
Lors se sont departy Richart et ses gens tous
Qui retournent en l'ost de cueur liez et joyoulx
De ce que mis avoient Angloys si au dessoubz.

Chascun en son paÿs arriere retourna,
Mais ains qu'i fust trois jours le duc Richart manda
Trestous ses venoürs et dit qu'aller vouldra
Chasser ens es forestz, car grant desir en a.

Tous ses veneurs si vindrent au sien commandement,
Ses chiens luy amenerent dont il eut largement,
Mais le duc vit ces chiens navrez villainement
Aux venoürs demande qui ont fait ne comment.

Ses venoürs luy dirent: “Certes, sire trescher,
Es bois de Riquebourc a ung grant porc sanglier
Qui est bien aussi blanc que signe de vivier,
Mais il ne vient a luy chien courant ne levrier

Se attaindre les peut que il ne les mehaigne.”
Quant Richart ouit ces motz si en eut grant engaigne,
Lors dist s'il peut trouver qui le porc luy enseigne
Qu'i le chassera tant qu'en forest ne le prengne.

Jusques au lendemain fut la chasse en respit;
Adonc s'alla coucher. Quant vint entour minuyt
Le vif diable d'enfer s'en vint devant son lit,
Qui eut sa femme esté com devant vous ay dit.

Atournée fut en guise d'ung noble chevalier.
A Richart alla dire: “Laissés le sommeiller
Pour venir avec moy. Vous fault appareiller,
Se vous ne voulez estre couart et mensonger.”

“Couart,” se dist Richart, “et pourquoy le seroie?
Se ne sera des mors pour chose que je voye.
Mais je serois mauvais, s'au besoing vous failloye,
Car au besoing m'aidas, Dieu mercy et la toye.”

Richart s'alla lever et s'arma sans demour,
Et dit qu'il ne craignoit bataille ne estour.
Le chevalier respond: “Sire, avant qu'il soit jour
Vous menray en tel lieu ou vous avrés päour.”

“Beaulx amis,” dist Richart, “or ne dis pas ainsi,
Car oncques n'euz päour depuis que je nasqui.”
“Par mon chef, sire duc,” ce respond l'ennemy,
“Si avrés vous päour ains le jour esclarcy,

Se d'avec moy venir faites vostre devoir.”
“Ouÿ, voir,” dist Richart, “je vueil aller scavoir
Se tu me mentiras ou tu me diras voir
Que homme paour me face tant soit de grant povoir.”

Richart et le dïable ensemble s'en allerent
Dedans une forestz assés tost s'en entrerent
Ou chevalliers armés bien douze cent trouverent
Qui pour commencer guerre noblement s'atournerent.

Richart au chevallier alla dire: “Dictes moy
Qui sont ses gens armés qu'enmy ces champs je voy.”
“Sire,” ce dist le diable, “ains qu'il soilt jour, je croy,
Avrés par eulx, je croy, päour et grant esfroy.”

Ainsi com ilz alloyent ensemble devisant,
Ung varlet parmy l'ost s'en va venir criant:
“Brundemor, ou es tu? Que vas tu tant tardant
Que tost ne nous amaines ton chevallier errant

Qui pour toy aujourd'huy doyt la bataille faire?
Burgifer est venu qui est ton adversaire,
A qui tu veulx a tort faire avoy et contraire.
Se bon champion n'es fort, souffrir te fera haire.”

Quant Brundemor l'entent, tost s'alla presenter
Entre luy et Richart devant le roy d'enfer,
Et luy dist: “Sire roy, je suis prest de monstrer
Que Burgifer me veult a tort desheriter

De ma seneschaussee que vous m'avés donnee,
Et j'ay ung chevallier de France la contree,
Qui n'eut oncques päour de creature nee.
Pour moy se combatra en bataille ordonnee.”

“Or allés,” dist le roy, “se vous en delivrés.”
“Sire,” dist Brundemor, “si com vous commandés.”
Richart fit de ses armes garny et apprestés,
Qui contre Burgifer est en plain champ entrés.

Richart parmy l'estour hault et bas regarda,
Assés vit de dïables, mais point ne s'esfroya,
Mais jamais de la place eschapper ne pourra;
Ains contre ung des plus fors combatre le fauldra.

Burgifer print sa lance, si vint contre Richart,
Et Richart contre luy, qui ne fut pas couart.
Si grans coups s'entredonnent que le feu parmy part;
Enmy les champs en vollent les tronssons d'aultre part.

Sans abatre l'ung l'autre grans coups s'entredonnerent.
Leurs deux lances ont rompues, si leurs espees sacherent;
Sur leurs heaulmes d'ascier longuement chappelerent
Que de grans coups ferir leurs bras forment lasserent.

Quant Burgifer les coups du duc Richart senty:
“Sire,” dist il au duc, “je suis tout esbahy.
Comment avés esté si fol ne si hardy
Qu'osés estes venu en ceste place cy?

Oncques homme n'y vint qui n'y perdist la vie.
Aussi le perdrés vous, je le vous certifie.”
“Amis,” ce dist Richart, “ne te crains une allie.
Fay du pis que pourras, et si ne te fain mie.”

“Sire,” dist Burgifer, “ung petit m'entendés.
Je vous prie et requier: dictes moy se scavés
Qui est ce chevallier pour qui vous combatés.”
“Par ma foy,” dist Richart, “je le congnoys assés:

Il est moult vaillant homme, hardy, puissant et fors.
N'a pas troys jours encore qu'ay veü son effors,
Et croy, selon m'entente, que j'eüsse esté mors,
Se bien ne m'eust aidé. Certes, c'est ung bon corps.”

“Le duc,” dist Burgifer, “com as folle pensee!
Saichés c'est ung diable pour qui tu fais merlee,
Et tous ceulx que tu vois contreval celle pree.”
Mais pour chose qu'il die coulleur n'en a muee.

Puis dist a Burgifer: “Bien croy que tu te mens.”
“Non fay,” se dist le diable, “car il a moult long temps
Qu'en enfer se vanta de vous faire tourmens
Si grant qu'il vous feroit yssir hors de vo sens.

Et pour cause que estes hardy sur toute gent
Et que de riens päour n'aviés mesmement
Se vanta Brundemor devant moy proprement
Qu'il vous feroit avoir paour au cueur briefvement,

Et ainsi l'a il fait maintenent, bien le voy.”
“Non avoit,” dist Richart, “car oncques päour n'oy.”
“Non?” ce dist Burgifer, “or vous tenés ung po
Et vous scavrés s'eüstes oncques päour n'effroy

Ne vous souvient il pas quant une nuit allastes
Parmy une forestz ou trestant chevaulchastes
Q'ung tropel de huas dessus vous regardastes,
Et quant a huer prindrent, avecques eulx huastes?

C'estoyent trestous diables que par sa faulceté
Pour vous getter du sens eut Brundemor mené.
Quant il vous demanda qui c'est qui eut hué,
Vous ne deïstes mot, tout fustes effrayé.

Avec eulx commencastes de päour a huer.
Adonc eustes päour, ne le povés celer.
Pas n'estes si hardy que je vous os vanter!
D'aultres päours encore vous feray remembrer.

Päour, ce scay je bien, eüstes grant et fiere
Quant trouvastes ung homme qui estoyt mort en biere,
Qui vous vint a deux bras embrasser par derriere.
La endroit euses, sire, päour de grant maniere.

Et s'eüstes päour, ne le povez nier,
La nuict que vous veillastes vostre femme au monstier,
Quant a une fontaine vous alla envoyer,
Et estranglé trouvastes le vostre chevallier.

La femme que aviés, sire duc, espousee,
C'estoit ce grant diable pour qui en celle pree
Contre moy combatés en bataille ordonnee.”
Quant le duc ouyt ses motz, si dist en sa pensee:

“Par ma foy,” dist Richart, “ce diable cy dit voir!
Les fortunes qu'ay eues scait bien ramentevoir.”
Puis demanda au diable: “Comment povés scavoir
Ce que fait ens ou ciecle? En avés le povoir?”

“Ouÿ,” dist Burgifer, “nous scavons par congé
Quanque font toute gent qui vivent en peché,
Mais, si tost qu'i s'en sont au prebstre nettoyé,
Nous n'en scavons plus riens, tout avons oublié.”

“Burgifer,” dist Richart, “je te pry or me dy,
Ce Brundemor pour qui je me combas a ty,
Es se le faulx diable a qui je me suis mary,
Qu'en guise d'une femme j'espousay et plevvy?”

“Ouÿ,” dist Burgifer, “c'est bien verité pure.
C'est celle que baillastes sept ans a nourriture.”
“Par mon chef,” dist Richart, “mis m'as en adventure,
Mais encor luy vint il d'assés franche nature

L'autre jour quant me vint aider ens en ma guerre
Qu'Englois vindrent sur moy pour me tollir ma terre,
Car le jour alla tant pourchasser et conquerre
Que sur moy conquester Angloys ung bon desserre.

Et, pour la courtoisie qu'i me fist celuy jour,
Pour luy vouldray finer encontre toy l'estour.
Or te garde de moy, car je scay ung tel tour
Dont souffrir te feray assez peine et doullour.”

Richart print a cappler moult fort sur l'ennemy
Du riche branc d'acier qui fut cler et brunny.
De rudes coups et aspres sur sa teste fery,
Mais ne luy peust mesfaire. Lors luy dist a hault cry:

“Comment,” ce dist Richart, “faulx diables Burgifer,
Tu es plus dur assés que n'est assier ne fer.
Je croy qu'as faict tes armes forger dedans enfer;
Pour puissance que j'aye, ne les puis entamer.

Assés j'ay feru sus et deca et dela
C'onques ma bonne espee nullement n'y entra.
Je ne scay quel dïable tes armes te donna,
Mais pendu soit le maistre qui telles les forga.”

Burgifer sur Richart frappoit a vive force,
Mais, combien que ferist sur le bon duc a force,
Ne luy peut il forfaire vallisant une escorce,
Car Dieu ne voulloyt pas qu'i luy feïst efforce.

Entre eulx deux fut l'estour fort et desmesuré,
Mais jamais a nul feu le franc duc naturé

N'eüst conquis par force li ennemy mortel
S'advisé ne se feust de ferir du pommel.

Mais il print a ferir du pommel de l'espee
En quoy mainte relicque fut mise et enchassee.
Au diable qui avoit la teste fort armee
En donna tant de coups en une randonnee

Qu'i luy fist lors ses armes desrompre et desertir.
Quant ce vit Burgifer mercy luy va querir
Et dist: “Ne me vueillés, sire duc, plus ferir,
Car jamais jour par homme ne pourroye guerir,

Mais je me rens a vous, car raison si octrye.”
Et quant Richart l'entant a haulte voix s'escrie:
“Rens donc a Brundemor tost sa seneschaussie
Que faulcement luy as par ta force ravie.”

“Sire,” dist Burgifer, “et je m'en dessaisy,
Et voyant a voz yeulx la luy rens des issi.”
Lors furent a accord d'enfer le ennemy
Pour Richart le Normant dont vous avez ouÿ.

Le noble duc Richart, qui fut de franche orine,
Va hucher Brundemor et si vers luy s'encline;
De sa seneschaussee le remet en saisine
Que Burgifer luy eut tollue par envie.

“Brundemor,” dist Richart, “il m'en convient aller
Puis que jay la bataille fait du tout achever.
A Rouen m'en yray sans plus ci demourer,
Mais monstre moy la voye par ou doy retourner.”

“Sire,” dist Brundemor, “tout a vostre commant,
Car mieulx y suis tenu que vous n'allés pensant,
Car jadis me feïstes nourrir petit enfant,
Et si fu vostre femme sept ans en ung tenant.”

“Tant suis je,” dist Richart, “au cueur plus courroucés
Quant ung diable si m'a tellement engignés.
Or ne me tempte plus, par amour t'en requier,
Et t'en retourne arriere; assés m'as convoyés.”

Brundemor, ce diable, arriere retourna,
Et Richart le franc duc a Rouen s'en alla.
Ou temps qu'i vesqui puis saincte vië mena;
Bien confortoit les povres et saincte esglise aima.

Les ennemis d'enfer le tempterent maint jour,
Et si eschappa d'eulx sans peine et sans doulour;
Jesu Crist, nostre pere, le garda de tristour.
Moult fut preux et hardy, oncques il n'eut päour.

L'abbaye et le moustier de Fescamp il fonda
Et Sainct Wandrille aussi. Saincte vië mena.
Avecques Charlemagne oultre les mons passa
Et fist de grans proesses en tant comme il dura.

Il fut preux et hardy. Dieu servy bonnement:
Abbayes et moustiers fist fonder largement.
Les povres membres Dieu revestoit bien souven;
A boire et a menger leur donnoit bien souvent.

Tant vesqui en ce siecle qu'il est mort et finis.
Or prions tous et toutes au roy de paradis
Et a la doulce vierge qui est de moult hault pris
Que tous puissons avoir des sainctz cieulx les delis.
