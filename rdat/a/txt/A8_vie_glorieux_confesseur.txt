Dieu, qui est sans fin et sans commencement,
Gard tous ceulx de mal et de villain tourment
Qui me vouldront entendre tout coyement
Sans faire noise ne donner empeschement.

De Dieu et de ses sains fait bon oÿr parler,
Comment ont vesqui en ce monde sans faulcer
Les commandemens de Dieu pour paradis impetrer.
Leurs vertus et miracles sont moult a priser.

Ilz nous ont donné grant examplaire,
Comment au filz Marie devons plaire
De tousjours estre perseverans a bien faire,
Fuir ce chetif monde et tout son affaire.

Car en luy ne regne que orgueil et vanité,
Enuye, avarice, de luxure l'iniquité.
Par yre et gloutonnye est maint homs a paouvreté;
Qui ainsy vivra n'aura ja felicité.

Le monde aujourduy n'ayme sainte Eglise
Ne ceulx aussy qui font de Dieu le service,
Ne garde ses commandemens par nulle guise.
Par foy! mal luy en prendra s'il ne s'avise.

Longuement du vice du monde parleroye
(Mais trop ne demourer pourrois en ceste voye)
Se tous les maulx qu'il fait vous recitoye.
Ja plus n'en parleray, que ce ne vous ennoye.

D'un bon saint vous parleray se Dieu me voye
Qui par le saint baptesme fut Lain nommé.
De Bretaigne fut tout le sien parenté
Qui depuys fut de Sees, la bonne cyté
Evesque et pasteur, com vous sera recité.

Noble estoit tout le sien lignage.
Moult de biens avoient et grant heritage.
Preudhomme estoit son pere et de bon courage.
Sa mere de bon cueur aymoit Dieu comme sage.

A Dieu de paradis grans graces rendirent
De ce que donné leur estoit; puis le meïrent
A nourrice et moult tendrement le nourrirent.
Par bonne discipline et soubz verge le tindrent.

Des qu'il fut en la septiesme annee,
Envoyé fut en l'escolle par mainte journee.
Dieu luy avoit sy grant grace donnee
En luy s'estendist si com sur l'erbe la rousee.

Car il apprenoit plus que ses compaignons
Et retenoit par cueur et grave intencions.
Tout ce qu'estoit monstré aux doulx enffancons
Que ne faisoient les autres en nulles saisons.

Aymé fut de pere et mere tendrement,
Car fortz que luy n'avoyent nul autre enffant.
Pour ce qu'en luy voyent sy vif entendement
Et que par humyllité a eulx estoit obaïssant,

Ne ressembloit pas de maintenant les enffans
Que pour pere ne mere ne font leurs commens.
Pas ne m'esmerveil s'il leur sont dedisans,
Quant eulx mesmes ilz leur sont souffrans

Et leur baillent estas que honnestes ne sont mye,
Poullaines, robes feustree et estroit cueillie.
Aux peres sy convendra truander leur vie
Se souffrir ne les penent, je vous certiffie.

Des païsans ne congnoist on gentilz hommes,
Tous sont en arroy de nobles personnes.
Ne contredaignent nulz vaillant deux pommes:
Courir sus leur deussiez qui estes nobles hommes.

Car jacoit qu'il fut de noble parenté
Sy en luy tousjours fut toute humillité,
Et servir voullut au roy de maiesté
Et son corps mater et nourrir par sobriecté.

Quant son pere et sa mere furent trespassez
Grans richesses luy demoura et des biens assez.
Riens retenir n'en voullut, sachez en verité,
Tous les aumosna pour Dieu amytié.

Puis voullut relenquir son lieu et sa terre,
Par la mer passer, aprester tout son erre,
Sans oraige lever, fouldre ne tonnerre
A bon port arriva, a mis le pied a terre.

En la ville de Sees fut du saint l'arrivee.
Grant fut de luy et par tout la renommee.
La mere en fut de mainte personne benee
Qui de tel saint preudhomme avoit fait sa portee.

Pas ne m'esbahy se du monde estoit aymé;
Car Dieu si l'avoit par sa grant humyllité
De grace spirituelle l'avoit inspiré
Qu'il ne pensoit n'a honneur ne vanité.

La mort qui a tous sy maine guerre
Et qui a chacun les dentz en la bouche serre
Tant qu'il convyent le corps pourrir en terre,
Pauvres et riches, fors et fiebles, a tous ferre.

A l'evesque de Sees convynt ce pas passer
Et le devoir de la mort s'en aquiter.
Apres luy au lieu d'evesque resider
Tost en voullurent ung eslire et nommer.

Les chanoines de l'eglise furent assemblez
Par l'archevesque de Rouen et appellez.
L'un d'eux qui est la premiere dignité
Nomma Lain, se sachez bien en verite.

Tous les autres apres luy le nommerent.
Joye fut entreulx et Dieu remercierent
Que la voye du Saint Esperit bien allerent.
Celluy jour moult grant joye demenerent.

Tous ceulx de la ville en firent feste
Pour ce que Dieu donné leur avoit ung tel evesque.
Tost s'achemynerent devers l'archevesque
Pour le sacre, qui preudnom estoit et honneste.

Quant sacré fut tous se meïrent a chemin.
Dieu nostre sauveur l'onnerent de cueur fin.
Nul ne pourroit escrire en parchemin
La joye que demenerent et soir et matin.

En ladite ville retourna le bon pasteur.
Son corps chastia pour la Dieu amour.
De bien en mieulx multiplia son labour,
En jeusnes et oroisons estoit nuyt et jour.

Tant estoit le bon saint de bonne vye
Que toute gent du païs de Normandie
Tenoient de luy grant compte, je vous affie.
Par luy estoit souvent la paouvre gent nourrie.

Maintz homs a luy venoient pour santé querre
De mainte contree et d'estrange terre.
Chacun tout sain s'en retournoit grant erre,
Quant pour eulx voulloit le filz Marie requerre.

Les autres luy venoient pour demander
Aumosnes, car de donner estoit tendrier.
Nul n'escondissoit et cure de thesaurier
N'avoit, nommé estoit large aumosnier.


Ce qui de son eglise povoit venir chacun jour
A chacune pauvre eglise donnoit sans sejour.
Quant visitoit son eveschie, s'estoit son labeur
Qu'a ses despens la faisoit mettre en valeur.

Ne resembloit mye depresent les prelas
Qui des biens des eglises mainent grans estatz.
Or et argent assemblent a grans tas.
Folz sont, car secourir ne les pourront pas

Quant il leur convendra l'esperit rendre,
Leurs corps pourrir en terre et devenir cendre.
Pour neant y auront regret, mieulx entendre
Deüssent ensuyvir pauvrete et contendre.

Moult souvent le temptoit le faulx satanas
Qui le cuidoit tresbucher en ses latz.
Par maintes manieres et par maintz caz.
Maiz on ne luy peult nuyre, s'en retourna matz.

Quant eust apercëu du bon saint l'intencion,
Bien dist qu'il trouveroit aultre achoison.
Par quoy tresbucher le feroit a malfacon.
Pour Dieu escoustez tous et toutes ma raison

De luxure le peché, qui de salvacion est contraire.
A homme et a femme fait grant payne traire
Pour acomplir son voulloir, puis en a le sallaire:
C'est d'enfer la maison noire et puant com taire.

Mains maulx par luy sont venuz au monde,
Guerres, occisions, larenies a grant habonde,
Hommes penduz, lemmes arces tant comme la ronde
Peult voller, a mont et aval se peché suronde.

Je croi qu'au mal saint Leu se fait aparager,
De luy ne de son atisement a paine eschaper
Ne peult nul, se son corps ne veult mater,
Par jeusnes, afflicions tel ennemy surmonter.

En la ville de Sees eust une noble contesse,
Qui du feu de ce peché avoit grant largesse.
Aussi tendrement se nourrissoit par mainte leesse;
Ne chastioit mye son corps par opresse

Ne recongnoissoit pas Dieu la vertu
Qu'avoit faicte sur elle, car moult belle fut.
De viaire, de corps onques telle ne fut veue.
Par sa beauté corps et ame en fut perdu.

Par l'ardeur de luxure tourna son amour
Par la temptation de l'ennemy sur le bon pasteur
Que dormir, reposer ne povoit ne nuyt ne jour.
Son corps en seichoit par sa grant challour.

Bien estoit folle, car par cueur elle l'aymoit;
Car le bon preudhomme de sa folleur rien ne savoit.
Sa voullenté bonnement dire ne luy ausoit.
A nulle autre chose nul temps ne pensoit.

Bien apparoit qu'elle estoit tropt forcenee;
Car le boire et menger perdoit mainte journee.
La viande, qu'elle prenoit, si estoit tropt reboutee.
Rien en son corps ne prouffitoit, tant estoit affollee.

Ses hommes et serviteurs en estoient moult esbahis.
Entr'eulx devisoient quelle grant malladie
Povoit estre que souffroit si enuye.
Mais son mal congnurent et moult furent pensifz.

De qui se povoit estre, sy ne savoient dire
Fors que son corps estoit livré a martire.
Medecins fist a elle venir pour eslire
Quelle guarison pourroit avoir, mainteffois souppire.

Tous luy dirent a une voix et d'une aliance
Que du mal des rains souffre la grevance.
Fort dissymulle et conduit leur sentence
Disant que non est et que c'est autre penitance.

Plus ne peult celler sa folle malladie
Ne que feu es estoupes, je vous certiffie.
A l'evesque s'en vint par tres grant ardie.
“Sire, bon pasteur, Dieu vous doint bonne vye.”

“Dame, cellui Jesus qui fist ciel et rouzee,
De paradis vous doint la joye desiree.
Quelle voullenté avez et quelle pensee?
Dites la moy incontinent, s'il vous agree.”

“Sire, voullentiers vous diray m'intencion
Sans sejour faire ne grant dillation.
Grant est a vous ma devotion
A vous aymer tousjours et chacune saison.

Long temps a qu'en suis forte entreprise.
Ne scay se m'escondirez; vraiment j'avise
Que plus art mon corps qu'estoupe en feu mise.
Otroyez moy vostre amour ou je suis a mort mise.”

Adont respond le bon evesque saint Lain:
“D'acomplir fornication sy n'ay point fain.
Doulce fille, j'apercoy qu'avez la mort au sain
Et griefvement couroucez nostre Dieu souverain.

Et l'ennemy est en vous, qui ainsy vous affolle,
Dannablement vous tien en sa colle.
Se dehors de vous ne le boutez, certes, la parolle
Vous tordra le faulx sathan, qui le monde affolle.

En corps et en ame vous livra aux tourmens
En enfer sans retour. Si feriez grant sens
De reclamer icellui qui fit quatre eslemens
Qu'il vous doint grace de vivre chastement

Tant qu'en chetif monde aurez duree
Et apres la mort la grant joye desiree.
Avec les bons la ou ciel serez couronnee,
Se gardez d'offencer celluy qui vous a fourmee.”

La contesse luy respond: “Sire, je vous dourray
Toute ma terre, or, argent et tout ce que j'ay,
Pierres precieuses; pour Dieu, sire, oyez moy
Et me octroyez vostre amour ou certes je mourray.”

Le preudomme, quant voy son ostynacion,
Luy dit: “Plaine estes de mauvaise intencion,
Puis de mallice estes, racyne de presumption,
Myroir au diable et marastre de salvacion.

Abisme d'igniquitez, allez hors de ce repaire!
Amye au diable et a Dieu estes contraire.
De chose que ayez ne m'aura ja que faire.
Chastement vivray s'il plaist au roy debonnaire.

Car bien say que, se a voz ditz aubeïssoye,
Le bien qu'ay fait ynellement et tost perdroye.
Quel prouffit au corps et a l'ame en auroye
Se par ma sensuallité a vous me delletoye?

Pour tant vous ditz, ce n'est que corruption
Qui la creature maine a grant dampnacion.”
En la reprenant luy moustra sa lecon,
Maiz ne luy peust muer son oppinion.

Comme estourbillon de devant luy s'en alla
Courroucee et marrie. Moult fort murmura,
Forcenee fut. En chetif cueur pourpensa
Comment desplaisir luy feroit, si advisa

Que occire le feroit par quelque truandaille,
Se trouver en povoit pour denier ne pour maille
Et que de luy se vengera comment qu'il aille.
Ne luy chault quelle honte apres en saille.

Dieu de lassus, qui tousjours ses amys pourvoye,
Conscilla se bon saint qui se mete en la voye
De laisser s'eveschie de nuyt que nul ne le voye;
Car bien sait que le monde n'en aura pas joye.

Grant compaignie ou luy ne voulut mener.
Son chien mena qui luy fut amy droiturier.
Pas ne le laissa par boys ne roncier;
Puis en print mort si comme vous orrez racompter.

Dollent et marry en fut le peuple de la cyté
D'avoir ainsy perdu le pere de humylité.
En la ville n'i ot joye ne felicite.
Cherché et quis fut, ne peust estre trouvé.

Quant la contesse sceut que s'en estoit sorty,
Grant joye en eust, maiz son cueur a souppy
Ne fut tant que son courage fut acomply.
Bourreaux par païs envoya pour estre meurdry

Le diable, qui tousjours atize les mauvaiz
A mal faire; le trouverent prez d'un boys
Non trop loing de la cyté; s'escrierent a haute vois
Sur le bon saint, qui tant estoit courtois.

Bien apparut que vers luy avoient fel courage.
Ferme en soy, confiant en Dieu comme sage
Les atendit, de pied coy out le parage.
Il veïrent qui n'eust fraieur de leur courage.

Tous eurent de luy pitié et compacion
Voyant sa constance et resolution.
Ne craignoit, mais eust grant intencion,
Prioit pour eulx Dieu qu'il leur fist pardon.

Leurs glayves meirent jus et tous a terre,
A nulz genoulx se tindrent pour pardon requerre.
Joyeulx en fut. Dieu du monde sauverre
Reclama qu'il leur pardonnast leur mal erre.

De l'euvangille avoit bien tenu lecon,
Comment pour iceulx qui crucefierent le doulx Jhesun
Depria Dieu le pere que leur male facon
A tous leur remist et octroyat pardon.

Point ne refuza le bon evesque a mourir.
Se leur voullenté estoit du fait acomplir
Qu'avoit commandé la contesse, sans alentir
L'occissent, pour Dieu voulloit bien mourir,

Affin que par la mort de son corps temporelle
Paciemment la peust endurer pour l'eternelle
Joye des cieux gaigner, qui est nompareille.
L'ange de Dieu le garde qui cellui conseille.

Nul d'iceulx au preudom ne voullut atouchier,
Luy requirent mercy. Ne scavoient que penser,
Comme pourroient aucune excusation trouver
Pour la dame apaiser; si se sont advisez

Qu'il convenoit son chien tuer et occire
Pour a la mauvaize dame remoustrer et dire
Ensaignes suffisantes a apaiser son yre
Que meurdry avoient de leur eveschié le sire.

Adont prindrent mittre, sandalles et rochet
Et les couillerent au sanc de son paouvre chenet.
Puis le laisserent, chacun a chemin se mect.
A la dame revindrent, qui tost enquist du fait,

Se l'evesque avoient tué et s'estoit mais vifz
Et se vengee en estoit. Pour Dieu de paradis
Luy deissent, pas ne feussent esbahis,
Luy dirent: “Occis est et a mort l'avons mis.

Jamais de luy n'aurrez nullement parler.
Bonnes ensaignes en povez cy regarder,
La mittre, les sandales, le rochet aviser,
Comment senglans sont, ne vous querons abuser.

Et d'un parfons puis luy avons fait sepulture,
Ort, vil et puant gist en grant laidure
Son corps; de sa mercy n'avons eu cure.
Riens ne luy prouffite science d'escripture.”

Grant feste demena et grant lyesse
De ce que vengee estoit. La folle contesse
N'avoit pas en son cueur grant tristesse
Que de sy villain fait estoit perpetresse.

Bien creoit que par martire l'avoient occis.
Mais Dieu, qui en tout temps garde ses amys,
Donna du bon courage aux felons ennemys
Que pour luy son chien occirent, se leur fut bon amys.

Encores pour martir a Sees est maintenu
Pour la grant confiance et exelente vertu
Qu'il eust quant les veïst venir, et que perdu
Ne fut mye par la grace au doulx roy Jesu.

Le bon Lain en bon chemin se trouva
Rendant graces a Dieu, puis s'achemina,
En une deserte vallee arryva
Ou bestes sauvages et foison boys a.

Et ce lieu n'avoit personne qui y habite.
Hostel n'y trouva fors une chapelle petite,
Qui fondee estoit de saint Cir et de sainte Jullite.
La gaigna paradis pour sa merite.

Bien avoit ce lieu si agreable
Pour ce fors luy n'y avoit habitable
Qui nuyre luy peust, ce n'est pas fable.
Vye de hermite mena, qui bien prouffitable

Fut nommye a luy tant seullement;
Car par maint lieu en fut la renommee grant
Et mainte vertu fist pour luy le roy omnipotent.
De quelque langueur feussent mallades la gent,

Il n'estoit malladie dont ne donnast allegence
En membre que nul eust sur soy grevance:
Estré chacun s'en alloit, c'estoit signiffiance
Que de la sorte de Dieu estoit et de son aliance.

Qui son paiement et sallaire rendre luy voullut
Malladie luy envoya; trespasser luy convint tost.
L'ame rendist a Dieu le dernier jour d'aoust.
Son precieulx corps si est en grant repost.

Pour ce chacun de nous doit bien apercevoir
Que si voulons le repost des cieulx avoir
Resister convyent contre sathan et son povoir,
Qui tous nuyt et jour nous cuide decevoir.

Pource prie a toute ceste compaignie
Que prengne garde a la notable vie
Du bon saint Lain, qui sathan n'a pas nourie.
Sa bonne vie nul de vous si n'oublye.

Tous et toutes qui d'Anet estes parroissiens,
Reclamez le bon saint, si ferez grant sens,
En vostre eglise, dont avez le corps presens,
Que de la mort d'enffer et des tourmens
Nous puissons tous estre excusans.

D'un paouvre ouvrier e qui d'entendement a poy
A esté translatee ceste vy en bonne foy
De latin en francoys ainsy que j'apercoy
D'un homme d'eglise nommé Jehan le Roy.

L'an mil quatre cens cinquante et six
Le vint quatreiesme d'avril furent ces vers acomplis
Du curé d'Escrouetz. Dieu luy doint paradis
Quant de ce chetif monde sera son corps finis.

Tous ensemble le doulx Jesuscrist deprion,
Qui en croix souffrit dure mort et passion,
Que par les prieres saint Lain ayon remission
De nos meffais et paradis quand nous mourron.

Amen