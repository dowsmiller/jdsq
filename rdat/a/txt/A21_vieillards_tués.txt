Au tans anciennor, ice vous di pour voir,
Que la gent ne savoient gaber ne decevoir,
Telle estoit la coustume, ce vous di ge pour voir,
Qu'aux viex homes d'aage queroit on le savoir.

L'an li devoit bien querre le sanz selonc l'aage,
Qu'il amoient la pes et heoient l'outrage;
Or est li tanz muez, la loi et li usage;
Li jeune et li anfant sont ore li plus sage.

La loi est remuee, c'est sience perie;
Quant Salemon regna, qui fu roi de Surie,
Touz les viex homes fist ocirre par folie,
Car par soi vost avoir et sanz et seigneurie.

Ociz furent li viel de toute la couronne;
La ot un damoisiau qui pitié avironne,
Le sien pere fist mestre par dessouz une tonne,

Ne vost tuer son pere, car n'estoit pas droiture;
Sor deffance le garde, la se prouva nature,
Ses mambres et sa vie en mist en aventure;
Puis en ot graut honneur, si com dist l'escripture.

Ociz furent li viel fors que un seullement,
Et li roys Salemon sanz nul delaiement
Aux juenes coumendoit a fere jugement;
Mes li juenne ne sorent fin ne commencement.

Li filz au viel preudome les clameurs escoutoit
Puis venoit a son pere, trestout li racontoit;
De ce que li preudons faire li coumendoit
L'enfes devant le roi les jugemens faisoit,
Si que tuit li creantent et li rois l'otroioit.

Loiauté sauve l'oume qui a bien s'apareille,
Celui tient on a sage qui a bien fere veille;
Mes li rois Salemons durement s'esmerveille,
Se cil sanz vient de lui ou autres li consseille.

Esprouver le voudra li rois proucheinnement,
Oiez en quel maniere et pourquoi et coument;
Du roi li furent fet quatre coumandemant
Seur mambres et seur vie, seur ses eritemanz.

“Vassaus” ce dit li rois “entandez ca a mi:
Vendredi amenez a la cour vostre ami,
Vo serf, vo damnisel, vo mortel anemi;
Se ainssinc ne le fetes, ne serés mon ami.”

Cil se parti du roi qu'il formant redouta,
A son pere s'en vient, trestout li aconta.
Quant li preudoms l'oÿ, tantost respondu a:
“Or iert cil encusez qui ceanz me bouta.”

“Et que c'est?” dit li enfes “nus ne le set par m'ame
Fors que Dieux seulcment, vous et moi et ma fame.”
“Fiuz, li rois ce mescroit, qui des sages iert iennes
Se cist sens vient de toi qui ta parolle sames.

Par ce qu'il t'a rouvé serai ge descouvers;
A la court iert menés tes arnes et tes sers,
Tes levriers et tes fiuz que tu vollantier sers;
Ta fame iert avec aus, par celle iers descouvers.”

Quant li anfes l'antant, moult s'an esmerveilla,
De ce qu'il li ot dit durement se saigna,
Pour sa fame soupire et des iei lermoia,
Ne sot que senefie, adonc le demanda.

“Pere” dist li valles “dites moi l'achoison
Coument pourrai ouvrer ne par quel achoison;
Car ne voudroie mie pour le tresor Oton
Que vous fussiez seüz dedanz ceste meson.”

“Biau fiuz, tu t'en iras a la court sanz atendre,
O toy merras ton arne, ce te vueil faire entendre,
Ton levrier et ton fil, ta fame qui est gente;
Chascun t'iert demandé par soi pour faire entandre.

Ton arne tout premier au roi presanteras,
Diras que s'iert ton serf, bien creüs en seras;
Et ton levrier apres a toi appelleras,
Di que s'iert ton ami, ne le mescroira pas.

Mes quant ton anemi te couvendra nommer,
Lors deprie au roi que il t'en laist ester.
Se il ne le veut fere, lors pourras apeler
Ta fame anemi par devant lui moustrer.

Devant touz anemi clamer te couvendra
Ta fame, lors verras coument se contandra;
Trestoute la responsse tantost descouverra;
Par li iers encusé et au roy le dira.”

Quant li anfes l'antant d'ire va tressuant,
De ce qu'il li ot dire se courrouca forment;
Poi s'an faut qu'a son pere ne se prist erraument;
Non pour ce li dist il auques de son talent.

“Tesiez, pere” dist il “trop est gentil et franche.”
“Voire, fiuz, bien verras quelle en iert la prouvanche.”
Lors apresta son erre cil qui fu en doutance;
Aler veut a la court, dont ot duel et pesance.

A la voie s'est mis li damoisiau vaillant;
En lui a tel maniere, dont il fu moult dolant.
Quant a court fu venuz, la trouva de tel gent,
Dont ainssoiz qu'il s'en parte sera mout negligent.

Cil vint devant le roi qui le cuer ot irié,
Son arne tint lez lui, mout l'ot bien acesmé;
Au roi dit: “Vez mon serf, que vous ai amené,
Il n'iert ja contre moi, tant ne l'aré pané.”

Au premerain coumant fu quites li donsiaus,
Apres montra son fil, qui ert et genz et biaus,
Au roi dist: “Entandez, cist est mes damoisiauz,
De quant que puis et sé li faz touz ses aviax.”

Apres prist son levrier, au roi l'ala moustrant:
“Roiz, vez ci mon ami, de ce me lo et vant;
De quanque il puet faire fait il le mien coumant,
Tant ne l'auré battu qu'il ne reviegne avant.”

Des trois le clama quite li franz roiz Salemon;
Lors li dist li vallés: “Pour Dieu, roiz gentiz hom,
Pardonnez moi le cart, dont sui en soupecon.”
“Non ferai” dist li rois “pour le tresor Oton;

Ou avant l'amerras ou nostre amor define.”
Alee estoit la dame es chambres la roïne
Li vallés l'apella dollanz, la chiere encline.
Ja orra la parolle que sou pere destine.

Devant le roi l'amaine, puis li dist: “A droiture
Vez ci mon anemi a tort contre nature.”
“Vous mentez” dist la dame “coume faus et parjure;
Mout ai mal emploiee toute la nourreture.

La nourreture ai jé emploiee viexment,
Que j'ai fait a vo pere, dont j'ai le cuer dollant;
Mes il n'iert plus celé d'ice jor eu avant.
Rois, faites en justice; n'i alez atandant.

Rois, onze anz l'ai gardé par dedanz une croute,
Plus ne le vueil celer” dist la felle, l'estoute.
“Rois, faites lai mander” dist la felle, la gloute.
“Vollentiers” dist li rois, qui bien set a cai moute.

Tout maintenant fu pris et saisis li donziaux
Puis dist rois Salemons: “Pire es que desloiax
Qui a sa fame conte ne dit touz ses aviaux
Qui le fait, sel compere; bien l'en doit venir maux.”

Pour le preudoume envoie tout maintenant li rois,
Et il vint a la court, de mort fu en effroi;
Li rois quant il le vit contre lui va menois,
Si le baise et acolle plus de cinquante fois.

Quant le preudome vit, grant joie demena,
Ses bras li mist au col et souvent le baisa,
Puis dist: “Bien ait celui qui tant gardé vous a;
Se il vit longuement, grant honneur l'en croistra.”

Lors fist celui venir qui sanz poor n'est mie;
Quant li rois l'a veü, si l'acolle et amie;
Puis li dist: “Je te rent ta terre en ta baillie,
Pour ce que a ton pere as sauvee la vie.”

Mout fu li rois joieus du preudom qu'ot trouvé,
Lors reg ... et dist par folleté
Les fist touz mestre a mort et par iniquité
Lors en a le vallet de bon cuer mercié.

Par sa grant loiauté rot il son tenement
Et par le sanz son pere qu'il garda longuement;
Pour ce fet l'en rendi li rois son tenement
Et seneschal le roi fu puis son vivant.

Mont conquiert grant honneur li homs qui est loiax.
Au vallet parut bien qui ne vost estre faux;
Pour les plus anciaus, dont li dis est roiaus,
Et pour essemple faire les fist uns cardounaux.
