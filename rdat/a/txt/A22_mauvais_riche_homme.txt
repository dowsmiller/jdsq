Devant l'uys au riche homme le ladre s'aresta.
Pour la grant fain qu'il ot forment se dementa.
Quant le ladre longuement devant la porte esta
Le riche hom n'en tint conte qui moult bien l'escouta.

Le ladre au riche homme fist un courtois reclain:
“En l'enneur de Dieu qui est le roy souverain,
Donne moy, se te plait, un peu de menu pain.
Avis m'est que le cuer me part, tant ay grant fain.

Je ne te demande pas de ton riche mengier
Ne du vin dont te sert ton maistre boutaillier,
Car je scay de certain que te couste trop chier,
Maiz de ce menu pain que mengent tez levriers;

Car j'en ay tel talent que la bouche me seiche,
Le cuer me faut et art comme la feu la mesche.
Donne moy ce plat que ce levrier la leche
Si m'aras repaissé et gietté de tristesse”.

Quant la dame oy le ladre, si en ot grant pitié.
A son seingneur a dit: “Pour la moy amitié,
Donne li de tez biens, si feras cherité,
Si seras receu en la gloire de clairté.

Lez riches hommes doivent de leurs biens departir
Aux povres mendiens qui lez viennent querir.
Pour l'amour Jhesucrist qui pour nous vot morir
Si fay repaistre ce ladre, si te vient a plaisir.

Car Dieu t'en saura gré qui lez biens t'a prestez
Et t'en donnra tous jours de biens a grant plantés
Et ce fait te sera moult bien guerredonnés
Et te pourront bien estre maint pechiés pardonnés.”

“Dame,” s'a dit le riche, “ce mesel la sermonne,
Je ne li donray mie une petite pomme.”

Ce respont le riche hom qui fu fel et puant:
“Suy je doncques tenuz a paistre ce truant,
ce mesel, contrefait, avulgle, caÿmant,
Je n'en feray neiant, trop en venroit seans.

Car bien ay raison et vous diray pour quoy:
Quant le doulz Jhesucrist, qui est souverain roy
Si me fait trop souvent villenie et desroy.

Quant j'ay toutes mez terres arees et semmees,
Mes vingnes ensuivant fouees et houees
Et je cuide mez granches trouver de bien semmees,
Adonc lez me tost Dieu trestous par deux gelees.

Or repaisse si vuelt sez truans, sez meseaux.
J'en donray a mes chiens qui sont beaux et ivieaux,
Qui m e gardent aux champs mez brebis, mez angnieaux
Et me prenent souvent de sauvegins vouveaux.

Et pour ce que je vueil ces autres chastier,
Feray je ce mesel a mes chiens glatifier.”
Son garscon appella, si les fait deslier,
Au ladre les hara sans point de l'atargier.

“Va tantost, si me hare mez chiens a ce mesel
Qui par devant ma porte demaine tel cembel,
Car ja de ma viande n'enportera morsel.”
Et le glout sault avant et les deslie ysnel.

Quant au ladre les hare entour li s'asemblerent,
Les jambes et les piés doulcement li lescherent.
Cil qui furent a table forment se merveillerent
D e ce que les mastins le ladre n'estranglerent.

Du riche homme diray qui tant fu maleureux.
Onques ne vot donner pour le roy glorieux

En petit d'eure aprés Dieu li tolly la vie,
Car trop avoit vescu en orgueil, en folie.
Deables si ont tantost l'ame de luy saissie,
En enfer l'enporterent ou elle sera servie.

Et quant le mauvais riche fu du siecle fenis,
Tantost a son hostel sont courus ses amis.
Pour le tresor qu'il ot mauvaisement aquis
Se sont trestouz assembles de grans cousteaux occis

Et furent trestour mors illeuc soudainement.
Et le mauvés riche hom rescut son paiement,
Car il est et si fut toudis en dampnement.
Et li angle enporterent le ladre lieement.

Devant l'uys au riche homme le ladre trespassa
Pour ce que de ses biens point ne le repaissa.
Dieux dez paines d'enfer l'anme de li excepta.
En sa gloire glorieuse si la remunera.

Li angelz l'enporterent et en haut a chanté:
“Te Deum laudamus” pour la bonne vie qu'il avoit menee
Et pour ce qu'il avoit tant de mal enduré
Em paradis l'enportent la o u fu herbergiee.

Le riche hom vit le ladre qui tant fu eüreux
Qu'em paradis estoit delez le roy glorieux.
Souvent se claime las, chetis, maleüreux

“Que feray, que diray, que pourray devenir?
Las, pourray je jamais de ce tourmant yssir?
Ladre, descens a moy et si me fay sentir
Un pou de ta salive que forment la desir.

Ou tu moilles en l'eaue sans plus ton petit doy
Et le met sur ma langue, quar tout le corps de moy
Si art et nuyt et jour a force et a desroy,
Et toutes mes douleurs allegeront, je croy.

Et si te vueil prier en l'enneur de Jhesum
Que tu voises dire a la dame de maison
Qu'elle te doinst de mes biens dont il y a foison.”
Un anglre respondi: “Tu parles sans raison.

Il n'en fera nëant, tu proposes trop tart.
Si en ta plaine vie eusses doné ta part
Pour l'amour de celi qui tous les biens depart,
Tu ne languisses pas en enfer qui tout art.

Je te dy de certain et te faiz assavoir
Que s'en ta plaine vie eusses tant de savoir
D'avoir donné pour Dieu et en bien bon espoir,
Il te vausist trop mieux que trestout ton avoir.

Souveingne toy du ladre a qui haras tez chiens,
Pour ce es et seras en enfer; or t'y tiens.”
