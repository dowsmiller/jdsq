Asses avez oÿ et contes et fabliaus
Et de cités abatre et de penre chatiaus;
Je vous en dirai un, qui est et bons et biaus:
Bien vous puis afichier que est trestoz noviaus.

Cist fable que je di fit li Clers de Vodoi,
Et si fit Nicerole, Corbegni et Tranbloi;
Je vous en dirai un qui vaut mieus que li troi:
Ce est do Dieus d'Amors et d'esté et de mai.

Enz ou tons d'un hanap, a Provins, a la foire,
Vit li Clers mai escrit, si com il voloit boire;
I but tretot le vin, ce est parole voire.
Puis a leues les letres qui li monstrent l'estoire.

Seignor, or escotez que mes cuers me conseille
De dire un tel fablel ou nus ne s'aparelle:
Beneoiz soit li cuers qui a conter c'esvelle;
Onques de tel fable! n'oïtes tel mervelle.

Qui a biau diz trover veut son corage enbatre,
Je di de moie part c'on le devroit bien batre,
Se il ne set son cuer en tel matire enbatre
Qu'il en die biaus moz plus de cinquante et quatre.
