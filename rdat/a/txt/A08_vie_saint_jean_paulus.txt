La Vierge glorieuse, qui le doulx Dieu porta,
Vueille garder touz ceulx qui entenderront sa,
Et je diray tel chose qui bien m'escoutera
Que onques si piteuse nulz hons ne regarda.

De saint Jehan Paulus vous compteray la vie
Qui long temps fut hermite en la forest feullee
Pour acquere l'amour de la Vierge Marie
Et de Dieu qui nous vueille touz garder de folie.

Saint Jehan Paulus dont je vous fais mencïon,
Par dedens ung boys ou ot faitte sa mencion,
La servoit Nostre Dame par bonne intencïon.
Maix l'ennemy y fist mainte temptacïon.

L'ennemy a touz jours des bons grever envie,
Des mauvais ne luy chault, ceulz sont de sa partie.
Du preudome diray son estat et sa vie
A qui l'ennemy fist souffrir mainte hachiee.

Maintes foys se pena de l'ermite grever,
Affin qu'il le peüst en enfer tourmenter.
Mais l'ermite savoit une oroyson conter
De la Vierge Marie qui bien le voult garder.

Se ne fust l'oroyson de la Vierge pucelle
Que l'ermite disoit par pencee moult belle,
L'ennemy l'eust tiré pour voir a sa cordelle
Car il esust perdue la joye celestielle.

Maintes fois est venu le prudome tempter,
Affin qu'il le peüst en enfer tourmenter,
Onc ne le peut vers lui decepvoir ne tourner.
Adont se prist le dyable par luy a pourpenser.

Par confaitte maniere decevoir le pourra:
En la fasson d'ung home tantost se figura.
Tantost vint vers l'ermite, a la porte heurta.
Le prudon vint avent et si luy demenda:

“Amis,” se dist l'ermite, ou devez vous aler?
“Sire,” dist l'ennemy,
“Sachés, je viens d'ung lieu dont je n'ose nommer.
Volentiers serviroye, se je peusse trouver

Prudons qui prist en gré se que je sauré faire.
Je vouldroye veiller, jeuner, vestir la here
Pourtant que je peüsse trouver ung tel repaire
Et ainsi son pencer du tout vouldroye faire.

Et serviray la Vierge voulentiers et de gré.”
“Amis,” dist le prudons, “savez que vous feres.
Vous demorrés ou moy et si me servirés.
Et se vous bien me faites, mont bien payé serés.”

“Sire,” dist l'ennemy, “bien seré sens mesprendre.”
“Amis,” dist le prude hons, “se tu y vieus entendre,
Tu pouras entour moy telle oroyson aprendre
Qui peut toute personne a l'ennemy deffendre.”

Quant le mauvais l'ouÿt, forment luy ennuiya.
Non pourtant a l'ermite a dit qu'il demourra
Et que moult voulentiers l'oroyson aprendra.
Or est perdu l'ermite, se Dieu pitié n'en a;

Car l'ennemy tousjours nuit et jour estudie
Que ly hermites ait l'oroyson obliee
Que fust en ung tableau escript par maistrerie
Et la disoit l'ermite chacun jour une fie.

L'ennemy ou l'ermite demoura longuement,
Le prudons servit moult bien et a son talent
Sept ans touz acomplir. Or acoutés comment
L'ennemy le deceut par son enchantement.

Bonnes gens, escoutés com le prudons fut pris.
Le seigneur du païs estoit roy de hault pris,
Mais sa fame fut morte, s'en fut triste et marri.
Une fille en heüt sage en fais et en dis.

Ung jour luy prist talent d'aler au boys jouer,
Ses chiens et ses levriers fait davent luy mener
Et fist luy et sa fille et ses veneurs monter.
Ouez comment le diable les fera tormenter.

Quant ilz furent aux boys ung grant serf a veü,
Longuement le chasserent, dont grant meschief en fut;
Car en chassent la fille au roy perdue fut,
Trouvee ne peut estre, longuement l'ont querut.

Le roy chassa le serf, tant fist qu'il l'atrapa.
Il a corné la prise, lors ses gens vindrent la.
Quant le roy vit ses gens, sa fille demenda
Et on luy respondit: “Ne savons ou elle va.”

Lors querent la pucelle parmy la forest lee,
Mais trouver ne la peurent, trop estoit destournee.
Le roy s'en retourna quant il vit la vespree,
Pour sa fille mena grant dueil et grant hachee.

Elle chevauchoit seule par le boys sens demeure,
Ne set ou elle va, des yeulx tandrement pleure.
Souvant reclame Dieu que briefment la sequeure.
Devers l'ermite vint en son lieu de mal heure.

A l'uis du saint hermite hurta la damoysele.
L'ennemy sault avant, s'a veue la pucelle
A l'ermite s'en vint, si luy dist la nouvelle.
“Sire, s'est une fame moult avenant et belle.

Sire, c'est une fame seule et esgaree
Qui vous requiert pour Dieu qu'elle soit hostellee.
Nuit est, habergés la pour Vierge honnoree
Ou de bestes sauvages sera toust devouree.”

“Vray Dieu,” se dist l'ermite, “ou sera elle ennuit?”
Et l'ennemy respont, que fut mauvais et dit:
“Bien vous conseilleray a mon pouvair, se cuid,
Couchés la avec vous, mais que ne vous ennuit.

Se sera grant aulmonne,” se dist ly ennemis.
“Or va faire le lit donques, beaulx doulx amis.”
Mout fut lié l'ennemy, quant ou point les ot mis.
Lors a dist a soy mesmes: a ce cop sera pris.

Tant fist ly ennemy par sa temptacïon
Qu'il fist gesir la belle avecques le prudons
Et en fist son vouloir, son talent et son bon.
Et l'ennemy luy crie: “A ce cop vous arons.

En enfer le puant vous faudra en aler.”
“Pour quoy, se dist l'ermite, qu'ay ge voulux ouvrer?”
Et l'enneny luy dist: “Or est tu enguigné.
Mais se tu me vieulx croire, ton fait pourras celer.”

“Qu'ay ge fait,” dist l'ermite, “doulee Vierge bonnoree?”
“La fille au noble roy a qui est la contree
A geu avecques toy et tu l'as violee.
Mais se tu me vieulx croire la chose est bien celee.”

“Amis,” ce dist l'ermite, “je feray tout vo gré.”
“Or toust,” se dist le diable, “faites si vous hastés.
Elle dort, boutés luy coutel es coutés.
Quant elle sera morte en vo puis la getés.”

L'ermite ot ung coustel moult trangant la lamelle.
La fille au roy en fiert par dessoubz la mamelle.
Onques puis ne parla ne tant ne quant la belle.
Puis getta ung souppir tantost la damoyselle.

Quant le meurtre fut fait, dont dist luy ennemys
“Faulx pappelart hermite, en mes las vous ay mis.”
Lors mua sa figure, sy s'est evanouÿ.
La voye qu'il a suis tout a hars et bruïs.

Lui prudome deneure esbahy durement.
Tel dueil avoit au cuer qu'a pou que ne luy fant.
Lors quiert son oroyson et crie hautement:
“Doulce Vierge Marie, garde moy de tourment.

Garde moy du diable qui m'a fait traÿson.
Mais en despit de luy je ardroy ma maison
Et toute ma vesteure, car bien y a raison,
Quant j'é fait tel oultrage qu'onques mais ne fist hons

Et pour ce que j'é fait tel meurtre de mes mains,
N'enterra en ma bouche jamais ne chars ne pains.
Je prendrai la pasture ainsy que sers ou dains
Pour impetrer ma pais a Dieu et a ses sains.

Ne jamais en maison n'en couste ne gerray,
N'a homme ne a fame jamais ne parleray,
Ne dessus mes deulx piés jamais ne marchoray,
Mais come beste mue a quatre piés iray.”

Or ha sa maison arse, esprise et ambrasee,
Puis depoila sa robe, en ung feu l'a getee.
Souvent reclame Dieu et la Vierge honnoree
Que tel penance face que s'ame soit sauvee.

La demeure tout nu, la Vierge a reclamee.
Il quiert son oroyson, mais il l'avoit gettee
Ou puis avec la belle, mais il n'en plaint riens nee.
Ou puis fut l'oroyson qui tant ot renommee.

Quant il getta ou puis celle qu'il ot meurtrie,
Il tenoit l'oroyson de la Vierge Marie
Si qu'elle luy cheüt: ce fut grant cortoysie
Pour cele qui estoit dedens le puis couchee.

Par la divinité de ladite oroyson
Ne mourut point la fille, car la mere Jhesum
Se vint conforter la bele et metre a guerison.
Or diray de l'ermite la certaine oroyson.

A quatre piés se mist, en la forest ramee
Regarde ung chesne creux, si a dit: “Dieux ayue
La endroit bouteray ma char qui si est nue,
De nulle autre maison ne sera pourvëeue.”

Du creux arbre qu'il vit, forment se conforta.
Son oroyson regrette, dolent est qu'il ne l'a.
Encore vendra l'eure que l'oroyson ara.
Par se fut racordé a Dieu, qui tout forma.

L'ermite vint a l'arbre et le creus regarda.
De l'erbre et de la mosse grant foyson y porta.
Sept ans touz acompliz ou chesne demeura
Qu'onques n'usa viende si ne la pastura.

Et autant fut ou puis la fille du bon roy,
Car la Vierge Marie la tenoit en requoy.
D'elle et de l'ermite me tendré un pou quoy
Et du pere la belle vous diré sans deloy.

Moult avoit fait querir sa fille la sennee.
Trouver ne la pourent, trop estoit destournee.
Mais au bout des sept ans ala a sa ramee
Chasser le noble roy, qui chere ot troublee.

Quant il entra au boys, le cuer luy atendroye,
Pour l'amour de sa fille n'avoit ne ris ne joye.
Puis a dit sagement: “Doulce Vierge coye,
Puis ne fu ge mais cy que ma fille perdoye.

J'é y amené ma fille de mal heure avec moy.
Onques depuis nul jour n'ouÿ parler de luy
Nouvelles dont le cuer me peust estre esjouÿ.
Or les me doint Dieu bonnes par son tresdoulx plaisir.”

Les veneurs, qui furent avecques luy alez,
Pour le resjouïr ont touz les chiens decouplés.
Ilz querent par le boys et tant qu'ilz sont alez
Ou creux arbre ou l'ermite estoit dedens bouté.

Velu fut le saint home et darrier et davant,
N'y avoit de vesteure sur luy n'a tant ne quant,
Et les chiens l'aviserant, qui la vont glatiffent.
La vienant les veneurs vistement acourant.

La virent le saint home a quatre piés touz nuz
Qui davant et dariere estoit trestout velu.
Adont dirent au roy le grant et le menu:
“Sire, vees cy telle beste, onques telle ne fut.”

Le roy a fait ung hont dedans le creus entrer
Qui ala le saint home par force hors bouter.
Une corde luy voult parmi le col farmer,
Puis le vont a la ville avecques eulx mener.

Le roy a grant marvaille du saint home voïr.
Lors dist: “Ce n'est pas beste a ce que puis chosir.
Amis, croy que c'est home qui a voulu tenir
En ce creus arbre la pour ces maulx espenir.”

Ainsy disoit le roy, qui moult estoit prudons.
Ilz emmenent l'ermite, qui ne disoit o ne non.
Ilz le booutent et sachent, moult luy fist mesprison,
Et il gracie Dieu en son cuer a bas son.

Or oués le miracle du pere tout puissant.
On pourtoit au moustier baptiser un enfent,
Le prudome l'encontre, l'enfent sy va parlent:
“Jehan Paulus, liesve sus, de par le Dieu comment.

Liesve toi sus tes piés et me viens baptiser,
Car Dié le te commende le pere droiturier.
Tu as fait ta penance, lieve toy sens targer
Si me viens le baptesme inellement bailler.”

Quant le prudome ouÿt que Dieu luy ot mendé
Que sa penance est faite, adont s'est levé.
L'enfent porte au mostier, si l'a crestïené.
Lors apella le roy voyant tout son barné.

En disant: “Sire roy, sept ans a que j'estoye
Hermite en cest boys la ou je demouroye.
Ung dyable d'enfer avecques moy avoye
Et si vous dy pour voir que pas ne le savoye.

Vous alastes aux boys avec grans gens chassent.
Voustre fille perdistes que s'ala adressant
Droit a mon hermitage, dont j'é le cuer doulent.”
“Pour quoy,” se dist le roy, “ne le me vas cellant.”

“Sire,” se dist l'ermite, “verité vous diray,
Par l'ennort du dyable vostre fille tuay.
Je suis mort si vous plaist.” Le roy dist: “Sens deloy
En l'onneur Dieu de gloire sa mort te pardonray.

En l'onneur du pardon que Dieu fist a Longis,
Te pardonne la mort de ma fille au cler vis.
Tu en as fait penance au grant Dieu, je le cuid.”
A ces mos l'a le roy de beaulx draps revestis.

“Sire,” s'a dit l'ermite, “alon ment au booucage
Ou lieu ou je getay vo fille au cler visage.”
Adonc s'en vont au lieu que point ne s'i atarge.
L'ermite s'agenoille par moult devot corage.

La dist une oroison que si apres orrés,
Qu'il n'est cuer en cest monde tout soit desconforté,
Si la dit ou la porte, qui ne soit conforté;
Et envers l'ennemy en est son corps gardé.

Et quant ly ennemy le prudome tempta,
Point n'avoit recordé l'oroison se jour la.
Or diray de l'ermite comment il esploita
Et pour tant l'ennemy au jour l'engigna.

Ilz estoit a genolz, moult doucement a dit
Au roy et a sa gent de qui il fut ouÿ:
“Quant je meutri vo fille par l'art de l'ennemy
En cest puis la gettay, pour verité le dy.”

“Amis,” se dist le roy, “Dieu la met en sa gloire.
Elle est serte martire, ainsy le peut on croyre,
Se de la seenne mort n'eusse seu que mistoire.
Retournons a l'oustel, se vous m'en voulés croyre.”

“Sire,” dist le prudons, “non ferés, je vous prie,
Mais soyes en priere vous et vo baronie
Envers le fruit de vie et moy d'autre partie
Que la vostre pencee puist de luy estre ouÿe.”

A genolz s'ala mettre le roy et ses barons
Priant au roy de gloire par grans affliccïons.
D'aultre part luy hermite, qui fut sages hons,
En souspirant de cuer a Dieu une oroyson

Recorda de cuer fin si que le roy l'ouït.
De la pucelle orrés aces toust sens detry.
Quant l'oroyson fu dite, l'ermite beneÿ,
Puis dist la pastenostre que Jhesus establit.

Li prudome en estant mantenan se leva.
Ou il a veu le roy, tantost luy demenda:
“Comment ot nom celle que vo corps engendra?”
Le roy respond: “Marie,” car point ne luy cela.

Quant le preudons l'entent, forment en fut pensis:
“Hee Dieux,” se dist l'ermite, “bien me tint l'ennemy,
Quant geu avec la belle, nullement ne seüs
Son nom; sy m'eust gardé du murtre que je fis.

En honeur de la Vierge pure sainte Marie
Me fusse eschapé adone de la folie.”
Des yeulx profondement tandrement il lermine
En disant: “Dame clere sainte Marie,

Au sollail aornee, qui est de grant clartés,
Surs le cours de la lune vostre droiture avés
Et estes advocate pour toutes crestientés
Si com c'est verité; vostre filz depriés

Que vueillez, si vous plaist, ma requeste ouyr
Et se vous serviray tant que je serai vif
De la noble oroyson et penance souffrir,
Et que se noble roy vous plaist a resjouïr.”

Il s'en va vers le puis et dedens regarda.
Par trois foys luy hermite dedans y regarda

“Vray Dieu,” se dist elle “qu'esse que je ouÿ?
Grant detourbier m'a fait, pardonné luy soit il.
Ou giron d'une dame aige ung pou dormy,
Onques mais de mes yeulx sy tres belle ne vis.”

Le roy fist lors du puis sa fille hors tirer,
Onques jour de sa vie ne vit telle beauté.
Lors l'acourt accoller par amor et baiser.
Or entendés trestouz que Dieu vous puis salver.

L'ermite s'en ala a deulx genolx getant
Au roy et a sa fille pour pardon demander
Et leur requiert pour Dieu luy veillent pardonner;
Et la belle luy va liement acorder.

Et fut moult esbahie pour quoi requiert pardon
Et ly hermite dist toute la fasson,
Comment par l'ennemy, que le tempta, forssom
Et la jetta ou puis par grant parenssïon.

Sept ans y ot esté sens oster nullement.
La belle luy a dit: “Non ay certainement.
Je n'ay fait que dormir ung trestout seul moment,
Onques ne fu si aise en jour de mon vivant.

Si pri la doulce Vierge, que de Dieu fut portee,
Que puis que je heü si faitte renommee
Et par l'art du dyable ay esté violee
Que ou nom de Dieu soit huy ma vie finee.”

Ainsi disoit la fille au gent corps naturel.
Adonc vint ugne main qui tenoit ung tabel
Ou l'oroyson estoit escripte bien et bel.
La fille au roy la prist au corps bel et ysnel

Et puis la prist a lire bien et devotement.
Et quant elle l'ot leüe si fist trespassement.
La ouyt on les anges qui au departement
Emporterent son ame en chantent liement.

On enterra le corps a grant solempnité.
Mais elle avoit ung oncle a Rome la cité
Qui pour s'amour estoit corocie et tristé.
Si haït moult le roy qui avoit pardonné

Ainsi la mort sa fille a l'ermite vaillent.
Si fist querir l'ermite pour prendre incontinent.
Mais si toust qu'il l'ot pris, il alla aveuglant.
Adonc ot le cuer courrocié et doulent.

La fut batu l'ermite assés villainement
Et il prenoit en gré trestouz les maulx qu'il sent.
Tuer ne le povoit ainsy ne aultrement
Pour la disne oroyson qu'il ot sur luy portant.

Mais l'ermitte, qui ot talent de perdre vie
Pour l'amour de la dame qui ainsi estoit finie,
Osta son oroyson, quant il l'ot pronuncee;
Puis apella le roy qui bien ne vëoit mie:

“Sire,” se dist l'ernite, “se croire me voulés,
Qu'a Rome la majour une eglise ferés
Dont le moustier sera de saint Jehan nommé
Je vous conseilleray, que vo clarté rarés.”

“Amis,” ce dist le roy, “et nous le t'octroyon.”
“Sire,” se dist l'ermite, “ayes devocïon
Vierge Marie et en son oroyson
Et au plaisir de Dieu vous arés guerison.

Et pour vous la diron.” Adont la conmensa
Et le roy errament tantost s'agenoilla
Davant le saint tableau ou l'orroyson esta,
Et le vaillent hermite l'oroyson recorda.

L'ermite trespassa en disent l'oroyson.
Tantost vit cler le roy, qui moult estoit prudons.
A genoulx doulcement a baisé l'oroyson,
Enterrer fist l'ermite dessoubz son oroyson.

En la cité de Rome ung moustier en fonda
De saint Jehan Paulus nommer le commenda
Qui dedans le creus arbre grant penance endura
En atendent merci des pechés que fait a.

Les mercaulx, les aveugles d'environ le païs,
Les malades ausy qui gisoient es lis,
Apporter se fesosent au saint corps beneïs.
L'oroyson recordoint, lors estoient gueris.

Pour la bonne creance que les gens y avoyent
Et par l'oroyson digne l'oroyson guerissoient.
De cent lieux d'alentour malades y venoyent.
Cy estoient gueris ceulx qui bien y crëoyent.

Si prions touz et toutes a la Vierge Marie
Qui en ces flans porta le disgne fruit de vie
Que tel oroyson soit de nous bouches parties
Qu'avoir puissions des anges la sainte compaygnie.
