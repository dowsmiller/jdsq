Or escoutés, signeur! Que Dieus vous beneie,
Le Glorieus dou ciel, li Fils sainte Marie!
Je vous voel raconter de la vierge Marie
Une mout haute istore qui doit bien estre oÿe.

L'istore, dont je voel or comencier mes dis,
Conmenche approbate consuetudinis.
Et qui ne m'en voet croire, voit lire les escris,
Il trouvera pour voir tout ce que je vous dis.

L'istore doit bien yestre devant clers rechitee
Et devant laie gent ne doit yestre celee,
Car elle est de latin en francois translatée
Sans mettre et sans oster fors tant qu'elle est rimee.

Jou ay au translater mise grant estudie
Et, pour le mieus rimer, villiet mainte nuitie
Que de toutes gens fuist plus volentiers oïe.
Je voel or conmenchier. Dieus m'en soit en aïe!

A saint Basille doient preudonme prendre exemple:
En la vierge Marie avoit mout grant fiance
Qui bien set ses amis au grant besoing deffendre,
Ceus qui en li siervir ont mise leur entente.

Bien doient, ce me samble, justes et peceour
Siervir si haute damme ou tant a de doucour,
Qui adiés en priieres est viers Dieu nuit et jour
Et pour nous racorder est ades en labour.

Or voel a mon matere des or mais retourner.
Dou courtois saint Basille vorai premiers parler
Qui siervi nostre Damme de boin coer, sans fauser,
De juner, de villier, de preschier et d'orer.

Sains Basilles li Grans, dont raconter vous doy,
Evesques de Sebaste en Capadoce estoit.
A celui tamps a Romme un emperere avoit;
Juliien l'Apostate ensi nonmés estoit.

Juliien l'Apostate, dont je fas mension,
Avoit estet crestiien et de religion:
Moines fu et diacres et par sa traison
Renoya Jhesucrist qui souffri passion.

Juliien l'Apostate, dont vous m'oés conter,
Fist maint grant tourment en sainte crestïenté:
Maintes dignes eglises par terre craventer
Et mains glorieus sains a martire livrer.

Juliien l'Apostate, par sa grant felonnie,
Dist de la mere Dieu mainte grant vilonnie:
Que, quant elle enfanta, pucelle n'estoit mie
Et que Joseph li fevres si l'avoit engrossie.

Juliien l'Apostate, qui oncques Dieu n'ama,
Dist que Joseph li fevres Jhesucrist engenra,
C'oncques la mere Dieu pucielle n'enfanta;
Que pucielle concuist, ce ne creroit il ja.

Et quant li maus tirans oÿ dire et conter
Que li paiis de Pierse estoit crestïenné,
Tel doel ot et tel ire a peu n'est foursené.
De par tout son empire a Sarasins mandé.

De par tout son paiis les paiiens assambla;
Quant il furent venu, l'affaire leur conta:
Conment crestïenté crut et essaucha
Et que tout par force destruire les vora.

Juliien l'Apostate, par sa mahommerie,
Jura crestienté sera toute essillie;
Or l'en voelle Jhesus li Fils sainte Marie,
La douce mere Dieu soit crestiiens en aïe!

La douce mere Dieu, qui ne faut ne ne ment,
Voelle au jour d'ui aidier la crestiienne gent!
Lors s'esmurent de Romme li paiien mescreant;
Toute crestïenté aloient degastant.

Li paiien ne trouvoient eglise ne moustier
Parmi crestienté ne fesissent trebucier;
Les crestiiens faisoient trestous vis escorcier
Et as autres faisoient tous les menbres trencier.

Fenmes grosses faisoient detrencier a coutiaus,
Les enfans sans batesme jettoient as pourciaus;
Parmi crestiienneté fisent maint autres maus
Et es dignes eglises herbergent leur chevaus.

Li félon Sarasin, par leur grant cruauté,
Ont maintes villes arses parmi crestienté;
Droit parmi Capadoce se sont acheminé
Jusques devant Sebaste, celle boine chité.

En celle boine ville sains Basilles estoit
Evesques. Li sains hons sainte vie menoit
Et au peuple crestiien boin exemple donnoit;
Pour avoir paradis mout de paine enduroit.

Pour avoir paradis menoit mout sainte vie:
De pain d'orge vivoit, de vin ne buvoit mie;
Ne de pain de fourment, denree ne demie,
Ne grans reubes fourees ne convoitoit il mie.

Riens sous ciel ne queroit fors que l'amour de Dieu.
Pleuist or a nostre Damme, le roïne des chieus,
Que les autres prelas fuissent tout autretieus,
N'en toute sainte eglise n'en euist plus d'orgieus!

Quant li sains hons oÿ les nouvelles conter
Que Sarasin venoient crestienté gaster,
La douce mere Dieu conmence a reclamer
Que crestïenté voelle des Sarrasins garder.

Quant sains Basilles sot que Sarasin venoient,
Un mesage envoia savoir que il voloient;
S'il voellent de ses biens, il en ara grant joie
Mais que de son paiis appertement s'en voisent.

Tel pain com il mengoit d'orge leur envoia.
Et quant li Apostates le pain d'orge esgarda,
Uns de ses Sarasins maintenant apiella;
Un grant toursiel de fain au saint honme envoia.

Adont se li manda: “Fel viellars esragiés,
Tu m'as envoyé pain dont tu noris tes chiens
Et je t'envoie fain dont mes chevaus maintiens.
Garde toy bien de moy! je ne t'aime de riens.

Fel viellars esragiés, garde toy bien de moy!
Au revenir de Pierse destruire te feray,
Toy et tes crestiiens pendre ou ardoir feray;
Tes eglises abattre et confondre t'aloy.

Quant j'averay en Perse destruis les crestiiens,
Je revenray par toy — ne t'aseure de riens —
Tes eglises abattré par la loy que je tiens
El despit de Jhesu que aeurent crestiiens.

El despit de Marie te ville aise sera
Et de Jhesu son fil que Joseph engenra;
Ne moustier ne maison droite n'i demora
C'on pora le querné mener tout contreval.

Je feray tout abattre, eglises et maisons,
Que il n'i croistera qu'espines et cardons,
Que pour demorer honmes n'iert abitations
Que on i puist trouver. Tel est m'ententions.”

Adont se departi, viers Pierse s'en ala;
Manace crestiiens que tous les destruira.
Mais s'il plaist a celui qui le monde estoia
Et a sa douce mere, li traitres faura.

Li preudons demora qui ot au coer anuy
Pour les autres crestiiens plus que n'avoit pour lui.
“He! gentieus mere Dieu, car nous deffendés hui
Des felons Sarasins de tourmens et d'anuy.

He! fel apostates, Dieu avés renoyé.
Tel pain com nous mengons vous avoie envoiié
Et pour pain nous avés vostre fain envoiié.
Or prie a Jhesucrist qu'il aist de nous pitié.”

Li preudons sains Basilles qui ot en Dieu fiance
N'envoya pas quérir gens d'armes, ce me samble,
Ne Bretons ne Engles pour la chité deffendre,
Car en la mere Dieu avoit mout grant fiance.

Li preudons sains Basilles fist les cloques soner;
Clergiet et laie gent fist a l'eglise aler
Faire pourcessions et villier et juner,
Et la vierge Marie doucement apieller.

L'espasse de trois jours furent en orissons:
Maintes bielles priieres recorda li sains hons;
Pour cause de brieté recorder nel poons,
Mais les hautes miracles raconter vous volons.

Quant li sains ne pot plus endurer le villier,
En orisons son cors pener et travillier,
A l'ostel le couvint un petit repairier;
Apriés mengier ala un petit sonmillier.

En orisons s'ala endormir li preudons;
En dormant li avint mout bielle visions.
Se volés escouter, nous le vous conterons
En francois, qu'en latin escript trouvé l'avons.

Quant li sains ne peut plus endurer le villier,
Par nature le faut un petit sonmillier;
A vision li vint qu'il estoit au moustier
La ou ses orisons voloit reconmencier.

Avis fu au saint honme, dont vous m'oés conter,
Qu'il vit la mere Dieu descendre sur l'autel:
Grant compagnie d'angeles qui li ont aporté
Une caiiere d'or. La se vot reposer.

En celle digne eglise, dont je fac mensïon,
Fu enterrés li cors de saint Mercurïon:
Uns preudons chevaliers qui souffri passïon
Par le main dou tirant dont parlé vous avons.

Et quant on mist en terre le vaillant chevalier,
On mist dessus sa tombe son hamas ostoiier:
Son escu et sa lance, son hiaume d'acier;
Et son autre hamas n'i vot on oubliier.

Quant la vierge Marie fu sur l'autel assise,
Les angeles appella et leur dist en tel guise:
“Appiellés saint Mercure, mon chevalier nobille,
Pour moi aler vengier de la gent sarasine.

Je voel mon chevalier de mort resusciter;
Par celui voel paiiens desconfir et mater.
Juliien l'Apostate ne puis plus endurer
Qui moy et mon chier Fil suet tantes fois blamer.

Juliien l'Apostate me dist grant vilonnie
Et qu'el despit de moy yert crestienté honnie:”
“Mon capelain,” ce dist, “fera pierdre la vie
Et ma chité destruire. Je nel soufferai mie.”

Les angeles sont venus dessus le sepulture;
Le tombe destoumerent qui fu de piere dure
Et si apiellerent le courtois saint Mercure.
Quant il fu appellés, de demorer n'ot cure.

Quant sains Mercures fu des angeles apellés
Par le conmant la Danme, ne s'est pas oubliés;
De la fosse issi hors li cors sains honnourés.
De trestoutes ses harmes s'est illuecq adoubbés.

Et quant li chevaliers se fu apparilliés,
Devant la mere Dieu se va agenillier
Et la vierge Marie se va contre drecier;
Sa beneicon li donne et puis s'est redreciés.

Et quant li chevaliers qui fu resussités
Ot sa beneïcon, d'illuecq s'est desevrés.
Un grant destrier li fu illuecques presentés;
Li chevaliers i monte par les estriers dorés.

De la se départi a bielle compagnie
Qui estoient de la celestïau maisnie.
Li preudons s'esvilla et dist: “Sainte Marie,
Voelliés as crestiiens au jour d'ui faire aÿe.”

Li preudons s'esvilla, qui pour la vision
Ot au coer mout grant joie, et pour faire orison
Viers le moustier s'en va sans faire arestiion;
Les huis trouva frumés entour et environ.

Et quant sains Basilles trouva les huis frumés,
Le secretain apelle qui n'estoit pas levés.
Cils se leva atant quant il fu appellés;
Tous les huis de l'eglise a illuecq desfrumés.

Li preudons entra ens et vint devant l'autel,
Le tombe saint Mercure conmence a regarder;
Le secretain apielle et li a demandé:
“Amis,” dist li preudons, “qui nous a desreubé

Les armes saint Mercure que je te comanday,
Qui pendoient a le pierce?” Et cis dist: “Je ne say.”
“Et ou est li cors sains qui ou sepulcre estoit
Ou celle grosse piere sur la fosse gissoit?”

Et chis regarde en haut. Quant il n'a pas veü
Les armes saint Mercure, tous esbahis en fu;
Et voit la fosse wide, s'en devint irascu
Et conmence a jurer: “J'ai bien frumé les huis.”

Li secretain conmence fermement a jurer
Que les huis de l'eglise ne furent desfrumés
Ne ne furent ouviers puis hier a l'aviesprer:
“De ce ay grant mervelle par ou en sont alé

Les larons qui anuit ont l'eglise desreubee,
Se ce n'est, par miracle, cose espirituee
Que vous n'i trouvés huis ne verriere quassee.”
Et li sains hons se taist, ne dist pas sa pensee.

Li sains hons reconmence a faire afflictions,
Les cloques fist sonner bielles pourcessions.
Lors conmence a prescier et a faire siermons
Et a dit au clergié: “Ne nous desconfortons!

Se nous volons avoir en Damnedieu fiance
Et en sa douce mere en cui j'ai ma fiance,
Li paiien ne poront sur nous avoir poissance;
La douce mere Dieu nous pora bien deffendre.”

Ensement com les gens issoient del moustier,
Leur vint un Sarasin qui conmence a huquier:
“Signeur, or aiiés pais! Je vous vien anonchier:
Desconfit sont et mort Sarrasin et paiien.

Ensigniés moy l'evesque, je voel a lui parler,
Car ciertaines nouvielles li voel dire et compter.”
On mena le paiien a l'evesque parler
Qui la desconfiture li comence a conter.

“Frere,” dist sains Basilles, “bien soies tu venu!
Or me contes nouvelles: de quel païs viens tu?”
“Sire, je vien de Pierse d'avoecq les Sarrasin.
Oncques en Jhesucrist jusqu'au jour d'ui ne cru.

Sire, je vien de Pierse d'avoecq les Sarasins.
Les crestiiens se sont a le deffense mis:
Contre vingt crestiens a bien cent Sarasins;
Nonpourquant tout sont mort paiiens et desconfit.

Les crestiiens euwissent tantost esté vaincu,
Quant une grant miervelle i est lors avenu:
La blance compagnie, si blance riens ne fu!
Blans chevaus, blances armes avoient et blans escus.

Et ne seut on a dire dont il vinrent lors.
La blance compagnie a les Sarrasins mors:
De tous les Sarrasins n'en escapa c'un lors
Que par les blances gens ne fuissent trestous mors.

Monsigneur, escoutés miervelle, s'il vous plaist!
Bien croy que les pareilles n'owistes oncques mais:
En celle compagnie un grant en y avoit;
On ne set dont il vint. Nus ne le congnissoit.

Sire, cis chevaliers, dont je fac mension,
Avoit en soucq sa lance un y tel confanon.”
Lors a nonmé les armes de saint Mercurion;
Au coer en eut grant joie Basilles li sains hons.

“Li grans chevaliers, sire, douquel je vous recors,
Broca son grant cheval des esporons a or
Et puis brandi la lanche, le confanon d'estors;
L'emperere en feri trestout parmi le corps.

Juliien l'emperere la fu a mort livrés
Et tous les Sarassins furent desbaretés.
De la fiere bataille n'en est uns escappés
Forques moy seulement; sui en fuie tournés.

Lors s'est esvanuie la blance compagnie.
Quel parrt il sont alet ne de quelle partie,
Ne de quel parrt il sont je ne vous sai a dire;
Ne de si bielle gent oncques parler n'oistes.”

Quant li Sarasins ot tout raconté l'affaire,
Sains Basilles conmande pourcessions a faire.
A l'eglise retourne li sains homs debonaire,
Et des bielles miracles ne me repuis plus taire.

A l'eglise retourne li preudons sains Basilles
Qui voet reconmenchier a faire le siervice;
Clergiet et laie gent fist raler a l'eglise.
Le message enmena avoecq lui saint Basille.

Le paiien Sarrasin a avoecq lui mené.
Et quant le peuple fu a l'eglise asamblé,
Les armes saint Mercure ont illuecq retrouvé,
Mais li fiers de la lance estait ensanglenté.

Le cors saint ont trouvé monsigneur saint Mercure
Tout ensi com devant gisant en sepulture
Et la tombe susmise qui fu de piere dure.
Lors leur a sains Basilles contee l'aventure.

Lors leur a sains Basilles la visïon contee
Qu'i vit la mere Dieu, courtoise et honnouree,
Susciter saint Mercure par boine destinee
Pour aller revengier le gent crestiienee,

Et issir de l'eglise a bielle compagnie
Qui estoient trestout de la Jhesu mainie.
Loee soit la damme ou tant a courtoisie!
Bien le doit on servir de boin coer sans faintise.

Quant li paiiens oï la visïon conter,
Les armes saint Mercure conmenche a regarder
Et l'escut et le lance va mouit bien raviser:
“Je vis de celle lance le chevalier jouster.”

“Vella,” dist il, “le lance! Je l'ay bien avisée
A celle blanque ensegne qui est a or bendee;
De celle lance fu l'anme du cors sevrée
Juliien l'emperere en icelle joumee.”

Quant li Sarrasins ot la visïon oïe,
Il conmence a criier: “Dame sainte Marie,
A la joumee d'ui me voelliés faire aïe!
Ne souffrés que mon ame soit en infier perie.”

Quant li Turs ot oïe conter la visïon
Et connue la lance a tout le confagnon,
Il reclama Jhesu par grant devosïon
Et demanda baptesme par boine intensïon.

Quant li Sarrasin ot baptesme demandé,
Par le eonmant l'evesque sont les fons apresté
Et pour le baptisier le saint cresme aporté.
Or conmence grant joie en la boine chité.

Le paiien baptisa monsigneur saint Basille.
Asses i ot de gens et parins et marynes;
Cornent il avoit non en la loy sarasine
Ne en la crestiiene, je nel vous say a dire.

Et quant li paiiens fu baptissiés et levés,
Lors conmenca grant joie en la boine chité;
Lors fu li nons de Dieu hautement reclamés:
Mout forment s'esjoist sainte crestientés.

Lors conmenca grant joie par trestout le païs
Pour la desconfiture des felons Sarasins
Et pour le Sarasin qui estoit conviertis.
Or en soit aourés li dous rois Jhesucris!

Aouree soit la Danme qui neuf mois le porta
Et au cief des neuf mois pucelle en enfanta!
Celle qui saint Mercure de mort resuscita,
Par qui les Sarasins desconfit et mata.

Loee soit la Danme! loee la roine
Qui, parmi la priiere monsigneur saint Basille,
Garda crestïenté de la gent sarrasine!
Loee soit la Danme tant com elle en est digne!

Mout est fols, ce me samble, qui ne le sïert bien,
Car chis qui bien le siert en ara boin leuwier;
Juste ne peceour ne s'en doit deffier,
Car elle voet cascun qui bien le siert aidier.

Prions devotement a le viergene Marie,
Qui as boins crestiiens fist secours et aïe,
Que de mal nous deffenge et tingne en son service
Et voelle mettre pais par toute sainte eglise.
