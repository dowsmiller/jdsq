Ne covient pas que vous raconte,
Comment je me sui mis a honte,
Quar bien avez oï le conte
En quel maniere
Je pris ma fame darreniere,
Qui bele ne gente nen iere.
Lors nasqui paine
Qui dura plus d’une semaine,
Qu’el commença en lune plaine.
Or entendez,
Vous qui rime me demandez,
Comment je me sui amendez
De fame prendre.
Je n’ai qu’engagier ne que vendre,
Que j’ai tant eü a entendre
Et tant a fere
(Quanques j’ai fet est a refere)
Que, qui le vous voudroit retrere,
Il durroit trop.
Diex m’a fet compaignon a Job,
Qu’il m’a tolu a un seul cop
Quanques j’avoie.
De l’ueil destre, dont miex veoie,
Ne voi je pas aler la voie
Ne moi conduire.
A ci dolor dolente et dure,
Qu’a miedi m’est nuiz obscure
De celui oeil.
Or n’ai je pas quanques je vueil,
Ainz sui dolenz et si me dueil
Parfondement,
C’or sui en grant afondement
Se par cels n’ai relevement
Qui jusqu’a ci
M’ont secoru, la lor merci.
Le cuer en ai triste et noirci
De cest mehaing,
Quar je n’i voi pas mon gaaing.
Or n’ai je pas quanques je haing :
C’est mes domages.
Ne sai se ç’a fet mes outrages ;
Or devendrai sobres et sages
Après le fet
Et me garderai de forfet ;
Més ce que vaut quant c’est ja fet ?
Tart sui meüs,
A tart me sui aparceüs
Quant je sui ja es las cheüs
Cest premier an.
Me gart cil Diex en mon droit san
Qui por nous ot paine et ahan,
Et me gart l’ame !
Or a d’enfant geü ma fame ;
Mon cheval a brisié la jame
À une lice ;
Or veut de l’argent ma norrice,
Qui m’en destraint et me pelice
Por l’enfant pestre,
Ou il revendra brere en l’estre.
Cil Damediex qui le fist nestre
Li doinst chevance
Et li envoit sa soustenance
Et me doinst encore alejance
Qu’aidier li puisse,
Que la povretez ne me nuise
Et que miex son vivre li truise
Que je ne fais !
Se je m’esmai je n’en puis mais,
C’or n’ai ne dousaine ne fais ;
En ma meson,
De busche por ceste seson.
Si esbahiz ne fu més hom
Com je sui, voir,
C’onques ne fui a mains d’avoir.
Mes ostes veut l’argent avoir
De son osté,
Et j’en ai presque tout osté,
Et si me sont nu li costé
Contre l’yver.
Cist mot me sont dur et diver,
Dont moult me sont changié li ver
Envers antan ;
Por poi n’afol quant g’i entan.
Ne m’estuet pas taner en tan,
Quar le resveil
Me tane assez quant je m’esveil ;
Si ne sai, se je dorm ou veil
Ou se je pens,
Quel part je penrai mon despens
Par quoi puisse passer le tens :
Tel siecle ai gié.
Mi gage sont tuit engagié,
Et de chiés moi desmanagié,
Car j’ai geü
Trois mois que nului n’ai veü.
Ma fame ra enfant eü,
C’un mois entier
Me ra geü sor le chantier.
Je me gisoie endementier
En l’autre lit,
Ou j’avoie pou de delit.
Onques més mains ne m’abelit
Gésir que lors,
Quar j’en sui de mon avoir fors
Et s’en sui mehaigniez du cors
Jusqu’au fenir.
Li mal ne sevent seul venir ;
Tout ce m’estoit a avenir,
S’est avenu.
Que sont mi ami devenu
Que j’avoie si pres tenu
Et tant amé ?
Je cuit qu’il sont trop cler semé ;
Il ne furent pas bien femé,
Si sont failli.
Itel ami m’ont mal bailli,
C’onques, tant com Diex m’assailli
En maint costé,
N’en vi un seul en mon osté.
Je cuit li vens les a osté,
L’amor est morte :
Ce sont ami que vens enporte,
Et il ventoit devant ma porte
Ses enporta,
C’onques nus ne m’en conforta
Ne du sien riens ne m’aporta.
Ice m’aprent
Qui auques a, privé le prent ;
Més cil trop a tart se repent
Qui trop a mis
De son avoir por fere amis,
Qu’il nes trueve entiers ne demis
A lui secorre.
Or lerai donc fortune corre
Si entendrai a moi rescorre
Se jel puis fere.
Vers mes preudommes m’estuet trere
Qui sont cortois et debonere
Et m’ont norri.
Mi autre ami sont tuit porri :
Je les envoi a mestre Orri
Et se li lais.
On en doit bien fere son lais
Et tel gent lessier en relais
Sanz reclamer,
Qu’il n’a en els rien a amer
Que l’en doie a amor clamer.
Or pri Celui
Qui trois parties fist de lui,
Qui refuser ne set nului
Qui le reclaime,
Qui l’aeure et seignor le claime,
Et qui tels tempte que il aime,
Qu’il m’a tempté,
Que il me doinst bone santé,
Que je face sa volenté
Tout sanz desroi.
Monseignor qui est filz de roi
Mon dit et ma complainte envoi,
Qu’il m’est mestiers,
Qu’il m’a aidié moult volentiers :
Ce est li bons quens de Poitiers
Et de Toulouse ;
Il savra bien que cil goulouse
Qui si fetement se dolouse.
