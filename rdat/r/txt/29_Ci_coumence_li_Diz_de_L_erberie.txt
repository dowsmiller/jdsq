Seigneur qui ci este venu,
Petit et grant, jone et chenu,
Il vos est trop bien avenu,
Sachiez de voir.
Je ne vos vuel pas desovoir :
Bien le porreiz aparsouvoir
Ainz que m’en voize.
Aseeiz vos, ne faites noise,
Si escouteiz, s’il ne vos poize :
Je sui uns mires,
Si ai estei en mainz empires.
Dou Caire m’a tenu li sires
Plus d’un estei ;
Lonc tanz ai avec li estei,
Grant avoir i ai conquestei.
Meir ai passee,
Si m’en reving par la Moree,
Ou j’ai fait mont grant demoree,
Et par Salerne,
Par Burienne et par Byterne.
En Puille, en Calabre, en Palerne
Ai herbes prises
Qui de granz vertuz sunt emprises :
Sus quel que mal qu’el soient mises,
Li maux s’en fuit.
Juqu’a la riviere qui bruit
Dou flun des pierres jor et nuit
Fui pierres querre.
Prestres Jehans i a fait guerre ;
Je n’ozai entreir en la terre :
Je fui au port.
Mout riches pierres en aport
Qui font resusciteir le mort :
Ce sunt ferrites,
Et dyamans et cresperites,
Rubiz, jagonces, marguarites,
Grenaz, stopaces,
Et tellagons et galofaces.
De mort ne doutera menaces
Cil qui les porte.
Foux est se il se desconforte :
N’a garde que lievres l’en porte
S’il se tient bien ;
Si n’a garde d’aba de chien
Ne de reching d’azne anciien
S’il n’est coars ;
Il n’a garde de toutes pars.
Carbonculus et garcelars,
Qui sunt tuit ynde,
Herbes aport des dezers d’Ynde
Et de la Terre Lincorinde,
Qui siet seur l’onde
Elz quatre parties dou monde
Si com il tient a la raonde,
Or m’en creeiz.
Vos ne saveiz cui vos veeiz ;
Taiziez vos et si vos seeiz :
Veiz m’erberie.
Je vos di par sainte Marie
Que ce n’est mie freperie
Mais granz noblesce.
J’ai l’erbe qui les veiz redresce
Et cele qui les cons estresce
A pou de painne.
De toute fievre sanz quartainne
Gariz en mainz d’une semainne,
Ce n’est pas faute ;
Et si gariz de goute flautre,
Ja tant n’en iert basse ne haute,
Toute l’abat.
Se la vainne dou cul vos bat,
Je vos en garrai sanz debat,
Et de la dent
Gariz je trop apertement
Par un petitet d’oignement
Que vos dirai :
Oeiz coument jou confirai ;
Dou confire ne mentirai,
C’est sens riote.
Preneiz dou saÿn de marmote,
De la merde de la linote
Au mardi main,
Et de la fuelle dou plantain,
Et de l’estront de la putain
Qui soit bien ville,
Et de la pourre de l’estrille,
Et dou ruÿl de la faucille,
Et de la lainne
Et de l’escorte de l’avainne
Pilei premier jor de semainne,
Si en fereiz
Un amplastre. Dou jus laveiz
La dent ; l’amplastre metereiz
Desus la joe ;
Dormeiz un pou, je le vos loe :
S’au leveir n’i a merde ou boe,
Diex vos destruie !
Escouteiz, s’il ne vos anuie :
Ce n’est pas jornee de truie
Cui poeiz faire.
Et vos cui la pierre fait braire,
Je vos en garrai sanz contraire
Se g’i met cure.
De foie eschauffei, de routure
Gariz je tout a desmesure
A quel que tort.
Et se vos saveiz home xort,
Faites le venir a ma tort ;
Ja iert touz sainz :
Onques mais nul jor n’oÿ mains,
Se Diex me gari ces deus mains,
Qu’il orra ja.
Or oeiz ce que m’encharja
Ma dame qui m’envoia ça.
