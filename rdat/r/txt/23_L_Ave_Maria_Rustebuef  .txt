A toutes genz qui ont savoir
Fet Rustebués bien a savoir
Et les semont
Cels qui ont les cuers purs et mont
Doivent tuit deguerpir le mont
Et debouter,
Quar trop covient a redouter
Les ordures a raconter
Que chascuns conte ;
C’est veritez que je vous conte.
Chanoine, clerc et roi et conte
Sont trop aver ;
N’ont cure des ames sauver,
Més les cors baignier et laver
Et bien norrir ;
Quar il ne cuident pas morir
Ne dedenz la terre porrir,
Més si feront,
Que ja garde ne s’i prendront
Que tel morsel engloutiront
Qui leur nuira,
Que la lasse d’ame cuira
En enfer, ou ja nel lera
Estez n’yvers.
Trop par sont les morsiaus divers
Dont la char menjuent les vers
Et en pert l’ame.
Un salu de la douce Dame,
Por ce qu’ele nous gart de blasme,
Vueil commencier,
Quar en digne lieu et en chier
Doit chascuns metre sanz tencier
Cuer et penssee.

Com de bone eure tu fus nee,
Qui Dieu portas !
Theophilus reconfortas
Quant sa chartre li raportas
Que l’Anemis,
Qui de mal fere est entremis,
Cuida avoir lacié et mis
En sa prison.
Maria, si com nous lison,
Tu li envoias garison
De son malage,
Qui deguerpi Dieu et s’ymage
Et si fist au deable hommage
Par sa folor ;
Et puis li fist, a sa dolor,
Du vermeil sanc de sa color
Tel chartre escrire
Qui devisa tout son martire ;
Et puis aprés li estuet dire
Par estavoir :
“Par cest escrit fet a savoir
Theophilus ot por avoir
Dieu renoié.”
Tant l’ot deables desvoié
Que il estoit toz marvoié
Par desperance ;
Et quant li vint en remembrante
De vous, Dame plesant et franche,
Sanz demorer
Devant vous s’en ala orer ;
De cuer commença a plorer
Et larmoier ;
Vous l’en rendistes tel loier,
Quant de cuer l’oïstes proier,
Que vous alastes,
D’enfer sa chartre raportastes,
De l’Anemi le delivrastes
Et de sa route.
Gracia plena estes toute :
Qui ce ne croit il ne voit goute
Et le compere.
Dominus li sauveres Pere
Fist de vous sa fille et sa mere,
Tant vous ama ;
Dame des angles vous clama ;
En vous s’enclost, ainz n’entama
Vo dignité,
N’en perdistes virginité.
Tecum par sa digne pité
Vout toz jors estre
Lasus en la gloire celestre ;
Donez le nous ainsinques estre
Lez son costé.
Benedicta tu qui osté
Nous as del dolereus osté
Qui tant est ors
Qu’il n’est en cest siecle tresors
Qui nous peüst fere restors
De la grant perte
Par quoi Adam fist la deserte.
Prie a ton fil qu’i nous en terde
Et nous esleve
De l’ordure qu’aporta Eve
Quant de la pomme osta la seve,
Par qoi tes fis,
Si com je sui certains et fis,
Souffri mort et fu crucefis
Au vendredi
(C’est veritez que je vous di)
Et au tiers jor, plus n’atendi,
Resuscita.
La Magdelene visita,
De toz ses pechiez la cuita
Et la fist saine.
De paradis es la fontaine,
In mulieribus et plaine
De seignorie.
Fols est qui en toi ne se fie.
Tu hez orgueil et felonie
Seur toute chose ;
Tu es li lis ou Diex repose ;
Tu es rosiers qui porte rose
Blanche et vermeille ;
Tu as en ton saint chief l’oreille
Qui les desconseilliez conseille
Et met a voie ;
Tu as de solaz et de joie
Tant que raconter n’en porroie
La tierce part.
Fols est cil qui pensée autre part
Et plus est fols qui se depart
De vostre acorde,
Quar honesté, misericorde
Et patience a vous s’acorde
Et abandone.
Hé ! benoite soit la corone
De Jhesucrist, qui environe
Le vostre chief ;
Et benedictus de rechief
Fructus qui soufri grant meschief
Et grant mesaise
Por nous geter de la fornaise
D’enfer, qui tant par est pusnaise,
Laide et obscure.
Hé ! douce Virge nete et pure,
Toutes fames por ta figure
Doit l’en amer.
Douce te doit l’en bien clamer,
Quar en toi si n’a point d’amer
N’autre durté :
Chacié en as toute obscurté.
Par la grace, par la purté
Ventris tui,
Tuit s’en sont deable fuï ;
N’osent parler, car amuï
Sont leur solas.
Quant tu tenis et acolas
Ton chier filz, tu les afolas
Et maumeïs.
Si com c’est voirs que tu deïs :
“Hé ! biaus Pere qui me feïs,
Je sui t’ancele”,
Toi depri je, Virge pucele,
Prie a ton Fil qu’il nous apele
Au jugement,
Quant il fera si aigrement
Tout le monde communement
Trambler com fueille,
Qu’a sa partie nous acueille !
Disons Amen, qu’ainsi le vueille !
