Qui de loial cuer et de fin
Finement jusques en la fin
A Dieu servir defineroit,
Qui son tens i afineroit,
Finement devroit definer
Et de legier vers Dieu finer.
Qui le sert de penssee fine
Cortoisement en la fin fine ;
Et por ce se sont rendu maint
Qu’envers Celui qui lasus maint
Puissent finer cortoisement,
S’en vont li cors honteusement :
Ce di je por relegieus,
Que chascuns d’els n’est pas prieus.
Et li autre ront geté fors
Le preu des ames por le cors,
Qui rien plus ne vuelent conquerre
Fors le cors honorer sor terre.
Issi est partie la riegle
De cels d’ordre et de cels du siecle.
Més qui porroit en lui avoir
Tant de proece et de savoir
Que l’ame fust et nete et monde
Et li cors honorez el monde,
Ci avroit trop bel avantage.
Més de cels n’en sai je c’un sage,
Et cil est plains des Dieu doctrines :
Mesires Giefroiz de Surgines
A non li preudom que je nomme,
Et si le tienent a preudomme
Empereor et roi et conte
Assez plus que je ne vous conte.
Toz autres ne pris deus espeches
Envers lui, quar ses bones teches
Font bien partout a reprouchier.
De ses teches vous vueil touchier
Un pou, selonc ce que j’en sai ;
Quar, qui me metroit a l’essai
De changier ame por la moie
Et je a l’eslire venoie,
De toz cels qui orendroit vivent
Qui por lor ame au siecle estrivent,
Tant quierent pain trestoz deschaus
Par les granz froiz et par les chaus
Ou vestent haire ou çaingnent corde
Ou plus facent que ne recorde,
Si penroie ainz l’ame de lui
Plus tost, je cuit, que la nului.
D’endroit du cors vous puis je dire
Que, qui me metroit a l’eslire
L’un des bons chevaliers de France
Ou du roiaume a ma creance,
Ja autre de lui n’esliroie.
Je ne sai que plus vous diroie,
Tant est preudom, si com moi samble,
Qui a ces deus choses ensamble :
Valor de cors et bonté d’ame.
Garant li soit la douce Dame,
Quant l’ame du cors partira,
Qu’ele sache quel part ira ;
Et le cors ait en sa baillie
Et le maintiengne en bone vie !
Quant il estoit en cest païs
(Que ne soie por fois naïs,
De ce que je le lo, tenuz),
N’i estoit jones ne chenuz
Qui tant peüst des armes fere.
Douz et cortois et debonere
Le trovoit l’en en son ostel ;
Més aus armes autre que tel
Le trovast li siens anemis,
Puis qu’il s’i fust meslez et mis.
Moult amoit Dieu et sainte Yglise,
Si ne vousist en nule guise
Envers nului, foible ne fort,
A son pooir mesprendre a tort.
Ses povres voisins ama bien :
Volentiers lor donoit du sien ;
Et si donoit en tel maniere
Que miex valoit la bele chiere
Qu’il fesoit au doner le don,
Que li dons. Icil bons preudon
Preudomme crut et honora ;
N’ainz entor lui ne demora
Faus losengier, puis qu’il le sot ;
Quar qui ce fet, jel tieng a sot.
Ne fu mesliz ne mesdisanz
Ne vanterres ne despisanz.
Ainz que j’eüsse raconté
Sa grant valor ne sa bonté,
Sa cortoisie ne son sens,
Torneroit a anui, ce pens.
Son seignor lige tint tant chier
Qu’il ala avoec li vengier
La honte Dieu outre la mer :
Tel preudomme doit l’en amer.
Avoec le roi demora la,
Avoec le roi mut et ala,
Avoec le roi prist bien et mal
L’en n’a pas toz jors tens igal.
Ainz por paine ne por dolor
Ne corouça son Sauveor :
Tout prist en gré quanqu’il souffri ;
L’ame et le cors a Dieu offri.
Ses conseus fu bons et entiers
Tant comme il fu poins et mestiers,
Ne ne chanja por esmaier.
De legier devra Dieu paier,
Quar il le paie chascun jor.
A Jasphes, ou il fet sejor
S’il est sejor de guerroier,
La veut il son tens emploier.
Felon voisin et envieus
Et cruel et contralieus
Le truevent la gent sarrasine,
Quar de guerroier ne les fine.
Sovent lor fet grant envaïe,
Que sa demeure i est haïe.
Dés or croi je bien cest latin :
“Mal voisin done mal matin”.
Son cors lor presente sovent,
Més il a trop petit covent.
Se petiz est, petit s’esmaie,
Quar li paierres qui bien paie
Les puet bien sanz doute paier,
Que nus ne se doit esmaier
Qu’il n’ait corone de martir
Quant du siecle devra partir.
Et une riens les reconforte,
Que, puis qu’il sont fors de la porte
Et il ont monseignor Giefroi,
Nus d’els n’ert ja puis en esfroi,
Ainz vaut li uns au besoing quatre.
Més sanz lui ne s’osent combatre :
Par lui joustent, par lui guerroient,
Jamés sanz lui ne se verroient
En bataille ne en estor,
Qu’il font de lui chastel et tor.
A lui s’asenent et ralient,
Quar c’est lor estandart, ce dient.
C’est cil qui du champ ne se muet :
El champ le puet trover qui veut,
Ne ja, por fais que il soustiengne,
Ne partira de la besoingne ;
Quar il set bien, de l’autre part,
Se de sa partie se part,
Ne puet estre que sa partie
Ne soit tost sanz lui departie.
Sovent assaut et va en proie
Sor cele gent qui Dieu ne proie
Ne aime ne sert ne aeure,
Si com cil qui ne garde l’eure
Que Diex en face son voloir.
Por Dieu let moult son cors doloir ;
Issi sueffre sa penitance,
De mort chascun jor en balance.

Or prions donques a celui
Qui refuser ne set nului
Qui le veut prier et amer,
Qui por nous ot le mors amer
De la mort vilaine et amere,
En cele garde qu’il sa mere
Conmanda a l’evangelistre,
Son droit mestre et son droit menistre,
Le cors a cel preudomme gart
Et l’ame reçoive a sa part.

