Empereor et roi et conte
Et duc et prince, a cui l’en conte
Romanz divers, por vous esbatre,
De cels qui se seulent combatre
Ça en arriers por sainte Yglise,
Quar me dites par quel service
Vous cuidiez avoir paradis.
Cil le gaaignierent jadis
Dont vous oez ces romanz lire
Par la paine et par le martire
Que li cors souffrirent sor terre.
Vez ci le tens, Diex vous vient querre,
Braz estenduz, de son sanc tains,
Par qui li feus vous ert destains
Et d’enfer et de purgatoire.
Recommenciez novele estoire,
Servez Dieu de fin cuer entier,
Quar Diex vous moustre le sentier
De son païs et de sa marche
Que l’en sanz reson li sormarche.
Por ce si devriiez entendre
A revengier et a desfendre
La Terre de promission
Qui est en tribulacion
Et perdue se Diex n’en pensse,
Se prochainement n’a desfensse.
Soviegne vous de Dieu le Pere
Qui por souffrir la mort amere
Envoie en terre son Fil.
Or est la terre en grant peril
La ou il fu et mors et vis.
Je ne sai que plus vous devis :
Qui n’aidera en ceste empointe,
Qui ci fera le mesacointe,
Poi priserai tout l’autre afere,
Tant sache le papelart fere ;
Ainz dirai més et jor et nuit :
“N’est pas tout or quanque reluit.”
Ha ! rois de France, rois de France,
La loi, la foi et la creance
Va presque toute chancelant.
Que vous iroie plus celant ?
Secorez la, c’or est mestiers,
Et vous et li quens de Poitiers
Et li autre baron ensamble.
N’atendez pas tant que vous emble,
La mors l’ame, por Dieu, seignor !
Més qui voudra avoir honor
En paradis, si le deserve,
Quar je n’i voi nule autre verve.
Jhesucriz dist en l’Evangile,
Qui n’est de trufe ne de guile :
“Ne doit pas paradis avoir
Qui fame et enfanz et avoir
Ne lest por l’amor de celui
Qu’en la fin ert juges de lui.”
Assez de gent sont moult dolant
De ce que l’en trahi Rollant
Et pleurent de fausse pitié,
Et voient aus iex l’amistié
Que Diex nous fist qui nous cria,
Qui en la sainte croiz cria
Aus Juÿs qu’il moroit de soi.
Ce n’ert pas por boivre a gersoi,
Ainz avoit soi de nous reembre.
Celui doit l’en douter et criembre,
Por tel seignor doit l’en plorer
Qu’ainsinc se lessa devorer,
Qui se fist percier le costé
Por nous oster du mal osté.
Du costé issi sanc et eve
Qui ses amis netoie et leve.
Rois de France, qui avez mis
Et vostre avoir et voz amis
Et le cors por Dieu en prison,
Ci avra trop grant mesprison
S’a la Sainte Terre failliez.
Or covient que vous i ailliez
Ou vous i envoiez de gent,
Sanz espargnier or ne argent,
Dont li droiz Dieu soit calengiez.
Diex ne veut fere plus lons giez
A ses amis, ne longue longe ;
Ainçois i veut metre calonge,
Et veut cels le voisent veoir
Qu’a sa destre voudront seoir.
Ahi ! prelat de sainte Yglise
Qui, por garder les cors de bise,
Ne volez aler aus matines,
Mesires Giefrois de Surgines
Vous demande dela la mer.
Més je di cil fet a blasmer
Qui riens nule plus vous demande
Fors bons vins et bone viande
Et que li poivres soit bien fors.
C’est vostre guerre et voz esfors,
C’est vostre Diex, c’est vostre biens :
Vostre peres i tret le fiens.
Rustebués dist, qui riens ne çoile,
Qu’assez avrez d’un pou de toile
Se les pances ne sont trop crasses.
Et que feront les ames lasses ?
Els iront la ou dire n’ose :
Diex ert juges de ceste chose.
Quar envoiez le redeïsme
A Jhesucrist du sien meïsme,
Se li fetes tant de bonté
Puis qu’il vous a si haut monté !
Ahi ! grant cler, grant provandier,
Qui tant estes grant viandier,
Qui fetes Dieu de vostre pance,
Dites moi par quel acointance
Vous partirez au Dieu roiaume,
Qui ne volez pas dire un siaume
Du sautier, tant estes divers,
Fors celui ou n’a que deus vers :
Celui dites aprés mengier.
Diex veut que vous l’alez vengier
Sanz controver nul autre essoine,
Ou vous lessiez le patremoine
Qui est du sanc au Crucefi.
Mal le tenez, je vous afi.
Se vous servez Dieu a l’eglise,
Diex vous resert en autre guise,
Qu’il vous pest en vostre meson ;
C’est quite quite par reson.
Més se vous amez le repere
Qui sanz fin est por joie fere,
Achetez le, que Diex le vent ;
Quar il a mestier par couvent
D’acheteors, et cil s’engingnent
Qui orendroit ne le barguingnent ;
Quar tel foiz le voudront avoir,
C’on ne l’avra pas por avoir.
Tornoieor, vous que direz
Qui au jor du Juÿse irez ?
Devant Dieu que porrez respondre ?
Quar lors ne se porront repondre
Ne gent clergies ne gent laies,
Et Diex vous mousterra ses plaies.
Se il vous demande la terre
Ou por vous vout la mort soufferre,
Que direz vous ? Je ne sai qoi.
Li plus hardi seront si qoi
C’on les porroit penre a la main ;
Et nous n’avons point de demain,
Quar li termes vient et aprouche
Que la mort nous clorra la bouche.
Ha ! Antioche, terre sainte,
Com ci a dolereuse plainte
Quant tu n’as més nus Godefroiz !
Li feus de charité est froiz
En chascun cuer de crestien ;
Ne jone homme ne ancien
N’ont por Dieu cure de combatre.
Assez se porroit ja debatre
Et Jacobins et Cordeliers
Qu’il trovaissent nus Angeliers,
Nus Tancrez ne nus Baudüins ;
Ainçois leront aus Bedüins
Maintenir la Terre absolue
Qui par defaut nous est tolue,
Et Diex l’a ja d’une part arse.
D’autre part vienent cil de Tharse ;
Et Coramin et Chenillier
Revendront por tout escillier :
Ja ne sera qui la desfande.
Se mesires Giefroiz demande
Secors, si quiere qui li face,
Que je n’i voi nule autre trace ;
Quar com plus en sermoneroie,
Et plus l’afere empireroie.
Cis siecles faut : qui bien fera
Aprés la mort le trovera.
