
Rimer m’estuet, c’or ai matire ;
A bien rimer pour ce m’atire,
Si rimerai de sainte Eglise.
N’en puis plus fere que le dire,
S’en ai le cuer taint et plain d’ire
Quant je la voi en tel point mise.
Ha ! Jhesucriz, car te ravise
Que la lumiere soit esprise
C’on a estaint pour toi despire !
La loi que tu nous as aprise
Est si vencue et entreprise
Qu’elle se terne a desconfire.

Des yex dou cuer ne veons gote,
Ne que la taupe soz la mote.
Entendez me vous, ne vous, voir ?
Ou se vient chacun se dote.
Ahi ! Ahi ! fole gent tote
Qui n’osez connoistre le voir,
Comme je dout par estovoir
Ne face Diex sor vous plovoir
Tele pluie qui la degoute !
Se l’en puet paradis avoir
Pour brun abit ou blanc ou noir,
Qu’il a moult de fox en sa rote !

Je tien bien a fol et a nice
Saint Pol, saint Jaque de Galice,
Saint Bertelemieu, saint Vincent,
Qui furent sanz mal et sanz vice
Et pristrent, sanz autre delice,
Martirez pour Dieu plus de cent.
Li saint preudome qu’en musant
Aloient au bois pourchacent
Racines en leu de device,
Cil refurent fol voirement
S’on a Dieu si legierement
Pour large cote et pour pelice.

Vous devin, et vous discretistre ,
Je vous jete fors de mon titre,
De mon titre devez fors estre,
Quant le cinqueime esvengelitre
Vost on fere mestre et menistre
De parler dou roi celestre.
Encor vous feront en chanp pestre,
Si com autre berbiz chanpestre,
Cil qui font la novelle espitre.
Vous estes mitres, non pas mestre :
Vous copez Dieu l’oroille destre ;
Diex vous giete de son regitre.

De son registre, il n’en puet mais ;
Bien puet passer avril et mays
Et sainte Eglise puet bien brere,
Car veritez a fet son lais,
Ne l’ose dire clerc ne lais,
Si s’en refuit en son repere.
Qui la verité veut retrere,
Vous dotez de vostre doere,
Si ne puet issir dou palais
Car les denz muevent le trere
Et li cuers ne s’ose avant trere ;
Se Diex vous het, il n’en puet mais.

Ahi ! prelat et nervoié,
Com a l’en or bien emploié
Le patremoine a Crucefi !
Par les goles vous ont loié
Cil qui sovant ont rimoié
Dieu, lessié pour son atefi.
Dou remenant vous di je : Fi !
N’en avrez plus, je vous afi :
Encor vous a Diex trop paié.
De par ma langue vous desfi :
Vous en yrez de fi en fi
Juqu’en enfer l’entoié.

Il est bien raison et droiture
Vous laissiez la sainte Escriture,
Don sainte Eglise est desconfite !
Vous tesiez la sainte Escriture,
Selonc Dieu menez vie obcure
Et s’est vostre vie petite.
Qui vous flate entor vous abite ;
La profecie est bien escrite :
Qui Dieu aime droit prent en cure ;
La char est en enfer afflite
Qui pour paor avra despite
Droiture et raison et mesure.

L’eve qui sanz corre tornoie
Assez plus tost un home noie
Que celle qui adés decort.
Pour ce vous di, se Diex me voie,
Tiex fet senblent qu’a Dieu s’aploie
Que c’est l’eve qui pas ne cort.
Helas ! tant en corent a cort
Qu’a povre gent font si le sort
Et au riches font feste et joie
Et prometent a un mot cort
Saint paradis a coi que tort !
Ja ne diront se Diex l’otroie .

Je ne blame pas gent menue :
Il sont ausi com beste mue
L’en lor fet canc’on veut acroire,
L’en lor fet croire de venue
Une si grant descovenue
Que brebiz blanche est tote noire.
“Gloria laus”, c’est “gloire loire” ;
Il nous font une grant estoire
Nes dou manche de la charrue,
Pour coi il n’ont autre mimoire.
Dites lor “c’est de saint Gregoire”,
Quelque chose soit est creüe.

Se li rois feïst or enqueste
Sor ceus qui ce fut si honeste,
Si com il fet sor ces bailliz !
C’ausin ne trueve clerc ne prestre
Qui ost enquerre de lor geste,
Don li ciegles est mal bailliz !
Sanz naturel lor est failliz
Quant cil qui jurent es palliz
Nous font orandroit grain moleste
S’il n’ont bons vins et les blanz liz.
Se Diex les a pour ce esliz,
Pour po perdi sainz Poz la teste.
