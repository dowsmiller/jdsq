Ne puet venir trop tart a oevre
Bons ouvriers qui sanz lasser oevre,
Quar bons ouvriers, sachiez, regarde,
Quant il vient tart, se il se tarde ;
Et lors n’i a ne plus ne mains,
Ainz met en oevre les deus mains
Et d’ouvrer est si coustumiers
Que il ataint toz les premiers.
D’une ouvriere vous vueil retrere
Qui en la fin de son afere
Ouvra si bien qu’il i parut,
Que la joie li apparut
De paradis a porte ouverte
Por s’ouvraingne et por sa deserte.
D’Egypte fu la crestiene :
Por ce ot non Egypciene ;
Son droit non si fu de Marie.
Malade fu, puis fu garie ;
Malade fu, voire, de l’ame,
Qu’ainz n’oïstes parler de fame
Qui tant fust a s’ame vilaine,
Nes Marie la Magdelaine.
Fole vie mena et orde :
La Dame de Misericorde
La rapela, puis vint arriere
Et fu a Dieu bone et entiere.


Ceste dame dont je vous conte
(Ne sai s’ele fu fille a conte,
A roi ou a empereor)
Corouça moult son Sauveor.
Quant douze anz ot, moult par fu bele,
Moult i ot gente damoiselle,
Plesant de cors, gente de vis ;
Je ne sai que plus vous devis :
Moult fu bien fete par defors
De quanqu’il apartint au cors,
Més li cuers fu et vains et voles
Et chanjoit a pou de paroles.
A douze anz lessa pere et mere
Por sa vie dure et amere.

Por sa vie en fol us despandre,
Ala d’Egypte en Alixandre.
De trois manieres de pechiez
I fu li siens cors entechiez :
Li uns fu de li enyvrer ;
Li autres de son cors livrer
Du tout en tout a la luxure :
N’i avoit bone ne mesure ;
En geus, en boules et en veilles
Entendoit, si qu’a granz merveilles
Devoit a toute gent venir
Comment ce pooit soustenir.
Dis et set anz mena tel vie,
Més de l’autrui n’avoit envie :
Robes, deniers ne autre avoir
Ne voloit de l’autrui avoir.
Por gaaing tenoit bordelage,
Et por proesce tel outrage :
Son tresor estoit de mal fere.
Por plus d’amis a li atrere
Se fesoit riche et comble et plaine :
Ez vous sa vie et son couvaine ;
N’i gardoit ne cousin ne frere,
Ne refusoit ne filz ne pere ;
Toute l’autre vilaine vie
Passoit la seue lecherie.

Ainsi com tesmoingne la lettre,
Sanz riens oster et sanz plus metre,
Ot la dame ou païs esté.
Més or avint en un esté
C’une torbe d’Egypciens,
De preudommes bons crestiens,
Voudrent le sepulcre requerre
Si se partirent de lor terre :
Dou roiaume de Libe furent.
Entour l’Acension s’esmurent
Por aler en Jherusalem,
Qu’en cele seson i va l’en,
Au mains la gent de la contree.
Marie a la gent encontree,
Venue s’en est au passage.
Cele, qui lors n’estoit pas sage,
Qui ainsi demenoit sa vie,
Vit un homme lez la navie
Qui atendoit la gent d’Egypte
Que je vous ai ci devant dite :
Lor compains fu, si vint avant.
Cele li vint au dedevant ;
Proié li a que il li die
De lui et de sa compaignie
Quel part il voudront cheminer.
Cil li respont sanz deviner
Por aler la ou j’ai conté
Voudroient estre en mer monté.
“Amis, dites moi une chose !
Veritez est que je propose
A aler la ou vous irez :
Ne sai se vous m’escondirez
D’avoec vous en vostre nef estre ?
“M’amie, sachiez que li mestre
Nel vous porront par droit desfendre
Se vous lor avez riens que tendre,
Més vous oez dire a la gent :
“A l’uis, a l’uis qui n’a argent !”
“Amis, je vous faz a savoir
Je n’ai argent ne autre avoir
Ne chose dont je puisse vivre ;
Més se leenz mon cors lor livre,
Il me soufferront bien a tant.”
Ne dist plus, ainçois les atant ;
S’entencion fu toute pure
A plus ouvrer de la luxure.
Li preudom oï la parole
Et la penssee de la fole ;
Preudom fu, por ce li greva :
La fole lest si se leva.
Cele ne fu pas esperdue,
A la nave s’en est venue.
Deux jovenciaus trova au port
Ou mener soloit son deport ;
Proie lor qu’en mer la meïssent
Par tel couvent que il feïssent
Toute lor volenté de li.
Celui et celui abeli
Qui lor compaignons atendoient
Sor le port ou il s’esbatoient ;
Ne s’i sont c’un petit tenu
Que lor compaignon sont venu.
Li marinier les voiles tendent,
En mer s’empaignent, plus n’atendent.

L’Egypciene est mise en mer.
Or sont li mot dur et amer
De raconter sa vie amere,
Qu’en la nef ne fu nez de mere,
S’il fust de li avoir temptez,
Qu’il n’en feïst ses volentez.
Fornicacions, advoltire,
Et pis assez que ne sai dire,
Fist en la nef : ce fu sa feste.
Por orage ne por tempeste
Ne lessa son voloir a fere
Ne pechié qui li peüst plere.
Ne li souffissoit sanz plus mie
Des jovenciaus la compaignie :
Des viex et des jones ensamble
Et des chastes, si com moi samble,
Se metoit en itele guise
Qu’ele en avoit a sa devise.
Ce qu’ele estoit si bele fame
Fesoit a Dieu perdre mainte ame,
Qu’ele estoit laz de decevance.
De ce me merveil sanz doutante
Quant la mer, qui est nete et pure,
Souffroit son pechié et s’ordure,
Et qu’enfers ne la sorbissoit,
Ou terre, quant de mer issoit.
Més Diex atent, et por atendre
Se fist les braz en croiz estendre.
Ne veut pas que pechierres muire,
Ainz convertisse a sa droiture.

Sanz grant anui vindrent au port,
Moult i orent joie et deport,
Grant feste firent cele nuit.
Més cele ou tant ot de deduit,
De geu et de joliveté,
S’en ala par mi la cité.
Ne sambla pas estre recluse :
Partout regarde, partout muse.
Por connoistre liquel sont fol
Ne li covient sonete a col :
Bien fist samblant qu’ele estoit fole,
Que par samblant que par parole,
Quar son abit et sa samblance
Demoustroient sa connoissance.
S’ele ot fet mal devant assez,
Son mesfet ne fu pas passez ;
Pis fist que devant fet n’avoit,
Quar du pis fist qu’ele savoit.
A l’eglise s’aloit moustrer
Por les jovenciaus encontrer,
Et les sivoit jusqu’a la porte
Si com ses anemis la porte.

Li jors vint de l’Acenssion ;
La gent a grant porcession
Aloit aorer la croiz sainte
Qui du sanc Jhesucrist fu tainte.
Cele penssa en son corage
Cel jor leroit son laborage
Et por celui saintisme jor
Seroit de pechier a sejor.
Venue s’en est en la presse
La ou ele fu plus espesse,
Por aler la croiz aorer,
Que n’i voloit plus demorer.
Venue en est jusqu’a l’eglise :
Ele ne pot en nule guise
Metre le pié sor le degré,
Més tout aussi com de son gré
Et volentiers venist arriere,
Se trova a la gent premiere ;
Dont se resmuet et vient avant,
Més ne valut ne que devant.
Par maintes fois si avenoit,
Quant juqu’a l’eglise venoit,
Ariers venoit maugré ses dens,
Que ne pooit entrer dedens.
La dame voit bien et entent
Que c’est noient a qu’ele tent :
Com plus d’entrer leenz s’engresse,
Et plus la recule la presse.
Or dist la dame a soi meïsme :
“Lasse moi ! com petit daïsme ,
Com fol treü, com fier paiage
Ai rendu Dieu de mon aage !
Onques nul jor Dieu ne servi,
Ainçois ai le cors asservi
A pechier por l’ame confondre :
Terre devroit desouz moi fondre.
Biaus douz Diex, bien voi par tes signes
Que li miens cors n’est pas si dignes
Que il entre en si digne place,
Por mon pechié qui si m’enlace.
Ha ! Diex, sire du firmament,
Quant c’ert au jor du Jugement,
Que tu jugeras mors et vis,
Par mon cors qui est ors et vils
Sera en enfer m’ame mise
Et mon cors aprés le Juïse.
Mon pechié m’ert el front escriz.
Comment puet cesser brais ne cris ?
Comment puet cesser plors ne lermes ?
Lasse ! ja est petit li termes :
Li justes n’osera mot dire,
Et cil qui est en advoltire
Quel part se porra il repondre
Qu’a Dieu ne l’estuise respondre ?”

Ainsi se complaint et demente
Et se claime lasse dolente.
“Lasse ! fet ele, que ferai ?
Lasse moi ! comment oserai
Merci crier au Roi de gloire,
Qui tant ai mis le cors en foire ?
Més por ce que Diex vint en terre
Non mie por les justes querre
Més por pecheors apeler,
Mon mesfet ne li doi celer.”
Lors garde a l’entrer de l’eglise
Une ymage par grant devise
En l’onor de la Dame fete
Par qui tenebror fu desfete :
Ce fu la glorieuse Dame.
Adonc se mist la bone fame
A nuz genouz et a nuz coutes,
Le pavement moille de goutes
Qui des iex li chieent aval,
Qui li moillent tout contre val
Le vis et la face vermeille.
Ausi raconte sa merveille
Et son pechié a cele ymage
Comme a un saint preudomme sage.
En plorant dist : “Virge pucele,
Qui de Dieu fus mere et ancele,
Qui portas ton fil et ton pere
Et tu fus sa fille et sa mere,
Se ta porteüre ne fust
Qui fu mise en la croiz de fust,
En enfer fussons sanz retor :
Ci eüst pereilleuse tor.
Dame qui por ton douz salu
Nous a geté de la palu
D’enfer qui est vils et obscure,
Virge pucele nete et pure,
Si com la rose ist de l’espine
Issis, glorieuse roïne,
De juërie qu’est poingnanz,
Et tu es souef et oingnanz.
Tu es rosë et ton Fils fruis ;
Enfer fu par ton fruit destruis.
Dame, tu amas ton ami,
Et j’ai amé mon anemi.
Chastee amas, et je luxure :
Bien sons de diverse nature
Je et tu qui avons un non.
Le tien est de si douz renon
Que nus ne l’ot ne s’ i deduie ;
Li miens est plus amers que suie.
Nostre Sires ton cors ama ;
Bien i pert, que cors et ame a
Mis o soi en son habitacle.
Por toi a fet maint biau miracle ;
Por toi honore il toute fame ;
Por toi a il sauvé mainte ame ;
Por toi, portiere, et por toi, porte,
Por toi brisa d’enfer la porte ;
Por toi et por t’umilité,
Por toi, por ta benignité,
Se fist serjanz qui sires iere ;
Por toi, estoilë et lumiere
A cels qui sont en toz perilz,
Daigna li tiens gloriex Filz
A nous fere ceste bonté
Et plus assez que n’ai conté.

Quant ce ot fet, li Rois du monde,
Li Rois par qui toz biens habonde
Monta es ciex avoec son Pere.
Dame, or te pri que a moi pere
Ce qu’il a pecheors promist
Quant le Saint Espir lor tramist :
Il dist que ja de nul pechié
Dont pechierres fust entechié,
Puis que de ce se repentist
Et dolor au cuer en sentist,
Ja ne les recorderoit puis.
Dame, je qui sui mise el puis
D’enfer par ma grant mesprison,
Getez moi de ceste prison !
Soviegne vous de ceste lasse
Qui de pechier toute autre passe !
Quant vous lez vostre Fil serez,
Que vous toute gent jugerez,
Ne vous soviegne de mes fez
Ne des granz pechiez que j’ai fez ;
Més, si com vous le poez fere,
Prenez en cure mon afere,
Que sanz vous sui en fort berele,
Sanz vous ai perdu ma querele,
Si com c’est voirs et je le sai
Et par espoir et par essai,
Si aiez vous de moi merci !
Trop ai le cuer pale et noirci
De mes pechiez, dont ne sai nombre,
Se ta douceur ne m’en descombre.”

Adonc s’est levee Marie ;
Pres li samble que fu garie,
Si ala la croiz aorer
Que toz li mons doit honorer.
Quant ot oï le Dieu servise
Si s’est partie de l’eglise.
Devant l’ymage est revenue,
Derechief dist sa couvenue
Comment ele se contendra,
Si demande que devendra
Ne en quel leu porra ganchir.
Mestier a de l’ame franchir :
Trop a esté a pechié serve ;
Dés or veut que li cors deserve
Par quoi l’ame n’ait dampnement
Quant c’ert au jor du Jugement,
Et dist : “Dame, en pleges vous met
Et si vous creant et promet
Jamés en pechié n’encharrai.
Entrez i, je vous en garrai,
Et m’enseigniez quel part je fuie
Le monde qui put et anuie
A cels qui vuelent chaste vivre.”
Une voiz oï a delivre
Qui li dist : “De ci partiras,
Au moustier saint Jehan iras,
Puis passeras le flun Jordain ;
Et en penitance t’enjoin
Qu’avant soies confesse fete
De ce qu’a Dieu t’es si mesfete.
Quant tu avras l’eve passee,
Une forest espesse et lee
Dela le flueve troveras ;
En cele forest enterras,
Iluec feras ta penitance
De tes pechiez, de t’ingnorance ;
Ilueques feniras ta vie,
Tant qu’es sainz ciex seras ravie.”
Quant la dame ot la voiz oïe,
Durement en fu esjoïe,
Leva sa main si se seigna.
Ce fist que la voiz enseigna,
Qu’a Dieu ot le cuer enterin.
Lors encontra un pelerin ;
Trois maailles, ce dist l’estoire,
Li dona por le Roi de gloire.
Trois petiz pains en acheta ;
De cels vesqui, plus n’enporta :
Ce fu toute sa soustenance
Tant comme el fu en penitance.
Au flun Jordain en vint Marie,
La nuit i prist herbregerie ;
Du moustier saint Jehan fu prés.
Sor la rive dont doit aprés
Passer le flun a l’endemain,
Menja la moitié d’un sien pain.
De l’eve but saintefiee ;
Quant beü l’ot, moult en fu liee.
De l’eve a lavee sa teste ;
Moult en fist grant joie et grant feste.
Lasse se sent et traveillie ;
N’ot point de couche appareillie
Ne dras de lin ne oreillier :
A terre l’estut sommeillier.
S’ele dormi, ce ne fu gaires :
N’ot pas toz jors geü en aires.
Par matin la dame se lieve,
Au moustier vient et ne li grieve ;
La reçut le cors Jhesucrist,
Si com nous trovons en escrit.

Quant ele ot receü le cors
Celui qui d’enfer nous mist fors,
Lors se part de Jherusalam
Puis s’en entra en un chalan,
Le flun passa, el bois en vint.
Sovent de cele li souvint
Que ele avoit mise en ostage
A l’eglise devant l’ymage.
Sovent prie qu’el la garisse
Que par temptement ne guerpisse
Ceste vie jusqu’a la mort,
Quar l’autre l’ame et le cors mort.
Or n’a que deus pains et demi :
Mestier est Dieu ait a ami ;
De cels ne vivra ele mie
Se Diex ne li fet autre aïe.

Par mi le bois s’en va la dame ;
En Dieu a mis son cors et s’ame.
Toute jor va, toute jor vient,
Tant que la nuit venir covient.
En lieu de biau palais de marbre
S’est couchie desouz un arbre.
Un petit menja de son pain
Puis s’endormi jusqu’au demain.
L’endemain au chemin se met
Et du cheminer s’entremet
Vers oriant la droite voie.
Tant chemina, que vous diroie ?
A tout la soif, a tout la fain
Et a petit d’yaue et de pain,
Toute devint el bois sauvage.
Sovent reclaime son ostage
Qu’ele ot devant l’ymage mis :
Mestier est Diex li soit amis.
La dame fu en la forest,
Més que de nuit ne prent arest :
Sa robe deront et despiece,
Chascuns rains emporte une piece,
Quar tant ot en son dos esté,
Et par yver et par esté,
De pluie, de chaut et de vant
Toute est deroute par devant.
N’i remest més cousture entiere,
Ne par devant ne par derriere.
Si cheveil sont par ses epaules ;
Lors n’ot talent de mener baules.
A paine deïst ce fust ele
Qui l’eüst veü damoisele,
Quar ne paroit en li nul signe.
Char ot noire com pié de cigne ;
Sa poitrine devint mossue,
Tant fu de pluie debatue.
Les brai, les lons dois et les mains
Avoit plus noirs, et c’ert du mains,
Que n’estoit pois ne arremenz.
Ses ongles rooingnoit aus denz.
Ne samble qu’ele ait point de ventre,
Por ce que viande n’i entre.
Les piez avoit crevez desus,
Desouz navrez que ne pot plus.
Ne se gardoit pas des espines
Ne ne quiroit nules sentines.
Quant une espine la poingnoit,
En Dieu priant les mains joingnoit.
Ceste regle a tant maintenue
Plus de quarante anz ala nue.
Deus petiz pains, non gueres granz,
De tels vesqui par plusors anz.
Le premier an devindrent dur
Com se fussent pierres de mur ;
Chascun jor en menja Marie,
Més ce fu petite partie.

Si pain sont failli et mengié,
Ne por ce n’a pas estrangié
Le bois por faute de viande.
Autres delices ne demande
Fors que l’erbe du pré menue,
Si comme une autre beste mue.
De l’eve bevoit au ruissel,
Qu’ele n’avoit point de vessel.
Ne fet a plaindre li pechiez
Puis que li cors s’est atachiez
A fere si fort penitance.
D’erbes estoit sa soustenance.
Deables tempter la venoit
Et les fez li ramentevoit
Qu’ele avoit fet en sa jovente.
Li uns aprés l’autre la tempte :
“Marie, qu’es tu devenue,
Qui en cest bois es toute nue ?
Lesse le bois et si t’en is !
Fole fu quant tu i venis.
Bien as geté ton cors a gaste
Quant ci viz sanz pain et sanz paste.
Tenir le doit a grant folie
Cil qui voit ta melancolie.”
La dame entent bien le deable,
Bien set que c’est mençonge et fable :
Tant a apris l’oneste vie
Que toute la mauvese oublie.
Ne l’en sovient ne ne l’en chaut
De temptacion ne d’assaut,
Quar tant a le boscage apris
Et tant de repas i a pris,
Et ses pleges qui bien la garde
Et la visite et la regarde,
Qu’ele n’a garde qu’ele enchiee
Ne que des or més li meschiee.
Toz les dis et set anz premiers
Fu li deables coustumiers
De li tempter en itel guise ;
Més quant il voit que petit prise
Son dit, son amonestement,
Son geu et son esbatement,
Si la lessa, plus ne li nuit,
Ne l’en sovint ne la connuit.


Or vous lerai ester la dame
Qui le cors pert por garder l’ame,
Si vous dirai d’une gent sainte
Qui fesoit penitance mainte :
En l’eglise de Palestine
Estoit la gent de bone orine.
Entre ces genz ot un preudomme
Que Zozimas l’estoire nomme.
Preudom fu et de sainte vie ;
N’avoit des richeces envie
Fors d’oneste vie mener,
Et bien i savoit assener
Quar dés le berçuel commença,
Dés le berçuel et puis ença
Jusqu’en la fin de son eage,
Jusques mors en prist le paage.
Uns autres Zozimas estoit
A ce tens, qui gueres n’amoit
Ne Jhesucrist ne sa creance,
Ainz estoit plains de mescreance.
Por ce c’on ne doit mentevoir
Homme ou il n’a point de savoir
Ne de leauté ne de foi,
Por ce le lais, et je si doi.
Cil Zozimas li biencreanz
Qui onques ne fu recreanz
De Dieu servir entirement,
Cil trova tout premierement
Regle de moine et toute l’ordre,
Que de riens n’en fist a remordre.
La conversacion des freres
Procuroit comme abes et peres
Et par parole et par ouvraingne,
Si que la gent de par le raine
Venoient tuit a sa doctrine
En l’eglise de Palestine
Por aprendre a chastement vivre
Par les enseignemenz qu’il livre.
Cinquante et trois anz demora
En l’eglisë et labora
Tel labor com moines labeure :
C’est Dieu proier a chascune eure.

Un jor en grant elaction
De cuer en sa relegion
Cheï et dist en tel maniere :
“Je ne sai avant ne arriere
Qui de m’ordre me puist reprendre
Ne qui noient m’en puist aprendre ;
Philosophe n’autre homme sage,
Tant aient apris moniage,
N’a il es desers qui me vaille :
Je sui li grains, il sont la paille.”
Zozimas a ainsi parlé,
Lui loé par lonc et par lé,
Si com temptez de vaine gloire.
Jhesucriz le prist en memoire,
Un saint esperit li envoie ;
En haut li dist si que il l’oie :
“Zozimas, moult as estrivé
Et moult as ton cuer fors rivé.
Quand tu dis que tu es parfez
Et par paroles et par fez,
Voirs est : ta regle a moult valu ;
Més autre voie est de salu ;
Et se l’autre voie veus querre,
Lais ta meson, is de ta terre,
Lais l’elacion de ton cuer,
Qu’ele n’est preus qu’a geter puer.
Fai ausi com fist Abraham
Qui por Dieu soufri maint ahan,
Qui s’enfuï en un moustier
Por aprendre le Dieu mestier,
Dejouste le flun Jordain droit ;
Et tu, fai issi orendroit.
“Biaus sire Diex, dist Zozimas,
Gloriex pere, tu qui m’as
Par ton esperit visité,
Lai moi fere ta volenté !”
Adonc issi de sa meson,
C’onques n’i ot autre reson ;
Le lieu lest ou tant ot esté
Et par yver et par esté ;
Au flun Jordain tantost en vint,
Quar le commandement retint
Que Diex li avoit commandé.
Droit a l’eglise qui de Dé
Estoit iluec fete et fondee
Le mena cil sanz demoree.
Venuz s’en est droit a la porte
Si com sainz esperiz le porte.
Le portier apele, il respont,
Que de noient ne se repont,
Ainz ala querre son abé ;
Ne l’a escharni ne gabé.
Li abes vient, celui regarde,
De son abit s’est bien pris garde,
Puis si s’est mis a oroison ;
Aprés orer dist sa reson.
Dist l’abes : “Dont estes vous, frere ?
“De Palestine, biaus douz pere ;
Por l’ame de moi miex valoir
Ai mis mon cors en nonchaloir ;
Por plus d’edification
Vieng en vostre relegion.”
Et dist li abes : “Biaus amis,
En povre lieu vous estes mis.
“Sire, je vi par plusors signes
Que cist lieus est du mien plus dignes.”
Dist l’abes par humilité :
“Diex set nostre fragilité
Et il si nous ensaint a fere
Tel chose qui li doie plere,
Quar je vous puis bien afier
Nus ne puet autre edefier
S’il meïsmes a lui n’aprent
Les biens et il ne se reprent
Des maus de qoi il est temptez,
Quar tels sont les Dieu volentez.
Et puis que la grace devine
Vous amaine a nostre doctrine,
Prenez autel com nous avons,
Que miex dire ne vous savons.
Puis que Diex nous a mis ensamble,
Bien en penssera, ce me samble ;
Et nous l’en lesson couvenir,
Quar bien set les siens soustenir.”
Zozimas le preudomme entent
Qui ne se va mie vantant ;
Moult li plout, moult li abeli
Qu’il n’est presompcious de li.
Les freres vit de moult saint estre,
Bien servanz Dieu le roi celestre
En geünes, en penitances
Et en autres granz abstinances,
En vigiles, en saumoier :
Ne s’i savoient amoier.
N’avaient pas rentes a vivre
Chascune de centaine livre ;
Ne vendaient pas blé a terme ;
Il finaissent miex d’une lerme
Que d’une mine ou d’un sestier
De forment, s’il lor fust mestier.
Quant Zozimas vit ceste gent
Qu’a Dieu sont si saint et si gent,
Et que de la devine grace
Resplendissoit toute lor face,
Et il vit qu’il n’avaient cure
D’avarice ne de luxure,
Ainz erent en leu solitaire
Por plus de penitance faire,
Moult li fist grant bien, ce sachiez,
Quar moult en fu plus atachiez
A Dieu servir de bon corage,
Et bien se pensse qu’il sont sage
Des secrez a leur Creator.
Devant Pasques font lor ator
De la purificacion
Et prenent absolucion
De lor abé, si com moi samble ;
Et puis s’en issent tuit ensamble
Por souffrir et travail et paine
Par les desers la quarantaine.
Li un portent pain ou leün,
Li autre s’en vont tuit geün ;
Se devient, il n’ont tant d’avoir
Qu’il en puissent du pain avoir.
En lieu de potage et de pain
Pessent de l’erbe par le plain
Et des racines que il truevent :
Ainsinc en quaresme s’espruevent.
Graces rendent et si saumoient ;
Et quant li un les autres voient,
Sanz aresnier et sanz mot dire
S’en passent outre tout a tire.
Et a l’issir de lor moustier
Dient cest siaume du sautier :
“Sire, mes enluminemenz,
Mes saluz et mes sauvemenz”
Et les autres vers de ce siaume.
Issi vont toute la quaresme.
Nule foiz n’uevrent il la porte
Se n’est issi com Diex aporte
Aucun moine par aventure,
Quar li lieus est a desmesure
Si sauvages, si solitaires
Que trespassanz n’i passe gaires.
Por ce i mena Diex son preudomme,
Et bien le perçut, c’est la somme,
Que por ce l’i amena Diex
Que moult estoit humbles li lieus.

Quant il partoient de l’eglise ,
Qu’el ne remainsist sanz servise,
Un frere ou deus il i lessoient
Et tout ainsinques s’en issoient ;
Et lors restoient clos li huis
Que ja ne fussent ouvert puis
Devant a la Pasque florie,
Qu’arriers en lor herbregerie
Reperoient de cel boscage ;
Et raportoit en son corage
Son fruit, sanz l’un a l’autre dire,
Quar bien peüssent desconfire
Lor penssee par gloire vaine
Se chascuns deïst son couvaine.


Avoec els ala Zozimas,
Qu’ainz de Dieu servir ne fu las.
Icil, por son cors soustenir,
Por l’aler et por le venir,
Porta aucune garison :
Ici n’ot point de mesprison.
Un jor aloit par mi le bois,
Ne trova pas voie a son chois,
Nequedent si fist grant jornee
Et ala tant sanz demoree
Que vint entre nonne et midi.
Lors a crié a Dieu merci,
Ses eures dist de chief en chief
Que bien en sot venir a chief,
Puis se reprent a cheminer ;
Et bien vous di sanz deviner
Qu’il i cuidoit trover hermites
Por amender par lor merites.
Issi chemina les deus jors
Que petiz li fu li sejors.
N’en trova nus, si se demeure ;
A mïedi commença s’eure.
Quant il ot s’oroison fenie,
Si se torna d’autre partie
Et regarda vers orient.
Une ombre vit, son escient,
Une ombre vit d’omme ou de fame,
Mes c’estoit de la bone dame.
Diex l’avoit iluec amenee,
Ne voloit que plus fust celee :
Descouvrir li vout le tresor,
Et bien estoit reson dés or.
Quant li preudom vit la figure,
Vers li s’en va grain aleüre.
Moult fu cele de joie plaine
Quant ele ot veü forme humaine ;
Nequedent ele fu honteuse,
De fuïr ne fu pereceuse.
Moult s’en fuï isnelement,
Et cil la suit apertement
Cui n’aparoit point de viellece,
De faintise ne de perece ;
Celui coroit tant a esfors,
Et si n’estoit il gueres fors.
Sovent l’apele et dist : “Amie,
Por Dieu quar ne me fetes mie
Corre aprés vous ne moi lasser,
Quar foibles sui, ne puis passer.
Je te conjur de Dieu le roi
Que en ton cors metes aroi ;
Briefment te conjur par celui
Qui refuser ne set nului,
Par qui li tiens cors est desers
Et si brullez par ces desers,
De qui tu le pardon atens,
Que tu m’escoute et si m’entens.”
Quant Marie ot parler de Dieu
Por qui ele vint en cel lieu,
En plorant vers le ciel tendi
Ses mains, et celui atendi ;
Més un ruissel par maintes foiz
Avoit coru par les destroiz,
Si a departi l’un de l’autre.
Cele qui n’ot lange ne fautre
Ne linge n’autre couverture
N’osa pas monstrer sa figure,
Ainz li dist : “Pere Zozimas,
Porqoi tant enchacie m’as ?
Une fame sui, toute nue ;
Ci a moult grant desconvenue.
Gete moi aucun garnement,
Si me verras apertement
Et lors m’orras a toi parler,
Que ne me vueil a toi celer.”
Quant Zozimas nommer s’oï,
Moult durement s’en esbahi ;
Nequedent bien set e entent
Que c’est de Dieu omnipotent.
Un de ses garnemenz li done
Et puis aprés l’en aresone ;
Et quant Marie fu couverte,
Si a parlé a bouche ouverte :
“Sire, fet ele, biaus amis,
Je voi bien que Diex vous a mis
Ci iluec por parler ensamble.
Je ne sai que de moi te samble,
Més je sui une pecherresse
Et de m’ame murtrisserresse.
Por mes pechiez, por mes mesfez
Et por les granz maus que j’ai fez
Ving ci fere ma penitance.”
Quant cil ot sa reconnoissance,
Se li vint a moult grant merveille ;
Moult s’en esbahist et merveille.
A ses piez a genouz se met,
De li aorer s’entremet
Et beneïçon li demande.
Cele dist : “Droiz est que j’atande
La vostre par droite reson,
Quar fame sui, vous estes hom.
Li uns merci a l’autre crie
La beneïçon avant die.
Zozimas se jut en la place ;
L’eve li cort par mi la face ;
La dame prie par amor
Beneïsse le sanz demor,
Et li prie sanz mesprison
Por le pueple face orison.
Cele dist que il li devise
En quel point est or sainte Yglise.
Cil respont : “Dame, ce me samble
Que moult ont fermé pais ensamble
Li prelat et li apostoles.”
Et cil revient a ses paroles,
Prie li qu’el le beneïsse.
“Ne seroit pas droiz je deïsse
Avant de vous, Zozimas sire :
Prestres estes, si devez dire.
Moult ert la riens saintefiee
Qui de ta main sera seigniee.
Diex aime ton prier et prise
(Toute ta vie m’a aprise)
Quar tu l’as servi dés enfance.
En lui dois avoir grant fiance
Et je rai grant fiance en toi.
Beneïs moi, je le te proi.
“Ma dame, ce dist Zozimas,
Ja ma beneïçon n’avras
Ne de ci ne leverai mais
Ainz ert passez avrils et mays,
Por faire, por froit et por souffrete,
Devant que tu la m’aies fete.”

Or voit bien et entend Marie
Que por noient le detarie :
Sanz beneïr n’en veut lever,
Que que il li doie grever.
Lors s’est vers oriant tornee
Et de prier s’est atornee :
“Diex, dist ele, rois debonere,
Toi pri et lo et jel doi fere.
Sire, beneoiz soies tu,
Et toute la teue vertu !
Sire, noz pechiez nous pardone
Et ton regne nous abandone
Si que nous t’i puissons veïr,
Si nous puisses tu beneïr !”
Adonc s’est Zozimas levez
Qui de corre fu moult grevez.
Assez ont parlé ambedui ;
Cil l’esgardë et ele lui.
De rechief li dist : “Douce amie,
Sainte Yglise n’oubliez mie ;
Mestier est qu’il vous en soviegne,
Que c’est or la plus grant besoingne.”
La dame commence a orer
Et en oroison demorer,
Més cil neant n’en entendi
Des graces qu’ele a Dieu rendi ;
Més ce vit il bien tout sanz doute
Que plus de la longor du coute
Fu el levee en l’air amont :
En Dieu priant demora mont.
Zozimas fu si esbahiz
Qu’il cuida bien estre trahiz :
Enfantosmez cuida bien estre.
Dieu reclama, le Roi celestre,
Et se trest un petit arriere
Quant ele fesoit sa proiere.
Ele le prist a apeler :
“Sire, je ne te quier celer.
Tu cuides que fantosme soie,
Mauvés esperiz qui te doie
Decevoir, et por ce t’en vas.
Non sui, voir, pere Zozimas :
Ci sui por moi espeneïr,
Se Diex me puisse beneïr,
Et jusqu’a la mort i serai,
Que jamés de ci n’isterai.”
Lors a levee sa main destre
Si le seigna du Roi celestre ;
La croiz li fist el front devant :
Ez le seür comme devant.
De rechief commence a plorer
Et li prier et aorer
Qu’ele li die son couvaine,
Dont ele est nee et de quel raine,
Et li prie qu’ele li die
Tout son estre et toute sa vie.

L’Egypciene li respont :
“Que diras or se te despont
Mes ors pechiez, ma mauvese oevre ?
Ne sai comment les te descuevre :
Nes li airs seroit ordoiez
Se les avoie desploiez ;
Nequedent je le tes dirai,
Que ja de mot n’en mentirai.”
Lors li a sa vie contee
Tele comme ele l’ot menee.
Endementre qu’ele li conte,
Poez savoir qu’ele ot grant honte.
En racontant ses grant pechiez,
De honte li cheï aus piez ;
Et cil qui ses paroles ot
Dieu en mercie et grant joie ot.
“Dame, ce li dist li preudom,
Cui Diex a fet si riche don,
Por qu’es tu a mes piez cheüe ?
Ci a moult grant descouvenue.
De toi veoir ne sui pas dignes :
Diex m’en a bien moustré les signes.
“Pere Zozimas, dist Marie,
Jusqu’a tant que soie fenie
A nului ne me descouvrir
N’a ton abé pas ne l’ouvrir.
Par toi voudrai estre celee
Se Diex m’a a toi demoustree.
A l’abé Jehan parleras,
Cest message li porteras :
De ses oeilles praingne cure ;
Tele i a qui trop s’asseüre,
D’eles amender ont mestier.
Or te remetras au sentier.
Saches en l’autre quarantaine
Avras, amis, une grant paine :
N’asouviras pas ton desir,
En ton lit t’estovra gesir
Quant li autre s’en iront fors,
Quar trop sera foibles tes cors.
Malades seras durement
La quarantaine entirement.
Quant passee ert la quarantaine
Et vendra le jor de la Çaine,
Garis seras, ne m’en esmoi ;
Lors te pri de venir a moi.
Adonc t’en is par mi la porte,
Le cors Nostre Seignor m’aporte
En un vessel qui moult soit net ;
Le saint sanc en un autre met.
Por ce que tu l’aporteras,
Plus prés de toi me troveras :
Delez le flun habiterai
Por toi que g’i atenderai.
Iluec serai communiee,
Poi aprés serai deviee.
Ne vi pieça homme que toi ;
Aler m’en vueil ; prie por moi !”
A ces mot s’est de lui partie,
Et cil s’en va d’autre partie.

Quant li sainz hom aler l’en voit,
Il n’a pooir qu’il la convoit.
A terre s’est agenoilliez
Ou ele avoit tenu ses piez.
Por seue amor la terre baise ;
Moult li fet grant preu et grant aise.
“He ! Diex, dist il, gloriex Pere,
Qui de ta fille feïs mere,
Aorez, Sire, soies tu !
Moustré m’as si bele vertu
De ce que tu m’as enseignié
Quant descouvrir le m’as daingnié !”

Puis li membra du Dieu mestier,
Si s’en repere a son moustier,
Et si compaignon ensemant.
Que vous iroie plus rimant ?
Li tens passa, quaresmes vint.
Oiez qu’a Zozimas avint.
Malages le prist a grever :
Malades fu, ne pot lever ;
Sot que voire ert la prophesie
Qu’il avoit oï de Marie.
Toute la quarantaine entiere
Jut Zozimas en tel maniere ;
A la Çaine garis se sent,
Que nus maus nel va apressant.
Lor prist le cors Nostre Seignor
Et le saint sanc a grant honor.
Por le plesir la dame fere
S’est departiz de son repere.
Lentilles, cerres et formant
A pris, puis s’en va a itant ;
Et tele fu sa soustenance
En bon gré et en penitance.

Au flun Jordain vint Zozimas,
Més Marie n’i trova pas.
Crient de la riens que plus covoite
Son pechié ne li ait toloite
Ou que il ait trop demoré.
Des iex a tendrement ploré
Et dist : “Biaus Diex qui me feïs,
Qui le tien secré me gehis,
Du tresor que tu m’as ouvert
Qu’a toute gent estoit couvert,
Sire, moustre moi la merveille
Vers qui nule ne s’apareille.
Quant ele a moi parler vendra,
Sire Diex, qui la m’amenra,
Qu’il n’i a ne nef ne galie ?
Le flun ne passeroie mie ;
Pere de toute creature,
En ce pues tu bien metre cure.”
De l’autre part Marie voit ;
Or croi je que moult la couvoit
A avoir devers lui passee,
Que l’eve est assez grant et lee.
Il li crie : “Ma douce amie,
Comment ! n’i passerez vous mie ?”
Cele ot du preudomme pitié
Si se fia en l’amistié
De Jhesucrist le roi du monde ;
De sa main destre saigna l’onde,
Puis entre enz, outre s’en passa,
Que de noient ne s’i lassa
Ne n’i moilla onques la plante,
Si com l’escripture le chante.
Quant li preudom a ce veü,
Grant joie en a au cuer eü.
Por li aidier vint a l’encontre,
Le cors Nostre Seignor li monstre ;
N’osa por li fere seignacle
Quant Diex por li fet tel miracle ;
Et quant de li fu aprochie,
Par grant amistié l’a besie .
“Amis, ce dist l’Egypciene
Qui moult fu bone crestiene,
Tu m’as moult bien a gré servie ;
Ma volenté m’as assouvie
Quant tu m’as aporté Celui :
Grant joie doi avoir de Lui.
“Ma dame, dist li sainz hermites,
Cil qui d’enfer nous a fet quites
Et de la grant dolor pesant
Est ci devant toi en presant.
C’est cil qui par anoncement
Prist en la Virge aombrement,
C’est cil qui nasqui sanz pechié,
C’est cil qui souffri atachié
Son cors en la croit et cloé,
C’est cil qui nasqui au Noé,
C’est cil de qui est nostre lois,
C’est cil qui conduist les trois rois
Par autre voie en lor regné
Quant a lui furent amené,
C’est cil qui por nous reçut mort,
C’est li sires qui la mort mort,
C’est cil par qui la mors est morte
Et qui d’enfer brisa la porte,
C’est li sires, tout sanz doutance,
Que Longis feri de la lance
Dont li issi et sanc et eve
Qui ses amis netoie et leve,
C’est cil qui au jor du Juïse
Fera des pecheors justise :
Les siens fera avoec lui estre
Et li autre iront a senestre.
“Je le croi bien, ce dist la dame.
En sa main met mon cors et m’ame ;
C’est li sires qui tout netoie :
Avoir le vueil, quel que je soie.”
Cil li done et ele l’usa ;
Le saint sanc ne li refusa,
Ainz li dona, moult en fu liee.
Quant ele fu communiee
Graces rent a son Creator.
Quant ele a si bien son ator,
Dont dist la dame : “Biaus douz Pere,
Toi pri que ta bontez me pere.
Quarante et neuf anz t’ai servi,
A toi ai mon cors asservi.
Fai de ta fille ton voloir ;
Més que ne t’en doies doloir,
Du siecle voudroie fenir
Et voudroie a toi parvenir
Moult volentiers, biaus tres douz Sire,
Qu’a toz mes maus m’as esté mire ;
Moult me pleroit la compaignie
A ta douce mere Marie.”
Quant ele ot s’oroison finee,
Vers le preudomme s’est tornee ;
Dist li qu’il s’en revoist arrier,
Qu’acompli a son desirrier.
“A l’autre an, quant ça revendras,
Morte ou vive me troveras
Ou leu ou premiers me veïs ;
Et garde que ne regehis
Mon secré tant que me revoies.
Et si vueil encor toutes voies,
Quant Diex nous a ci assamblé,
Que tu me dones de ton blé.”
Cil a pris de sa garison
Si l’en dona sanz mesprison.
Trois grain en a mengié sanz plus,
Que n’ot cure du seureplus.
Trente anz ot esté el leu gaste
Que n’ot mangié ne pain ne paste.
Lors a vers le ciel regardé,
Si fu ravie de par Dé
Et portee a son leu premier ;
Et cil s’en retorna arrier.

La dame est a son leu venue,
La tres douce Dame en salue
Et li et son gloriex Fil,
Et que de li li soviegne il :
“Diex, dist ele, qui me feïs
Et en mon cors ame meïs,
Bien sai que tu m’as eü chiere
Quant tu as oï ma proiere.
Aler m’en vueil de ceste vie ;
Je voi venir ta compaignie,
Je croi que il vienent por moi :
M’ame et mon cors commant a toi.”
Lors s’est a la terre estendue
Si comme ele estoit, presque nue ;
Ses mains croisa sor sa poitrine
Si s’envelope de sa crine ;
Ses iex a clos avenaument
Et sa bouche tout ensement.
Dedenz la joie pardurable
Sans avoir paor du deable
Ala Marie avoec Marie.
Li mariz qui la se marie
N’est pas mariz a Marion ;
Bien est sauvez par Marie hom
Qu’a Marie s’est mariez,
Qu’il n’est pas uns mesmariez.
Povrement fu ensevelie :
Couverte n’ot c’une partie
De li, du drap que Zozimas
Li dona, qui fu povres dras.
Poi ot le cors acouveté :
Diex ama moult tel povreté.
Et riche et povre et foible et fort
Sachent font a lor ame tort
Se richement partent du siecle,
Quar l’ame n’aime pas tel riegle.
La dame jut desus la terre,
Qu’il n’est nus qui le cors enterre.
Ne oisel ne autre vermine
N’i aprocha tout le termine :
De li garder Diex s’entremist
Si que sa char ainz ne maumist.
Zozimas ne s’oublia mie
Qui fu venuz en s’abeïe.
Més d’une rien li grieve fort
Et moult en a grant desconfort,
Que il ne set ne o ne non
A dire comment ele ot non.
Quant cel an fu tout trespassé,
Si a outre le flun passé ;
Par le bois va la dame querre
Qui gist encor desus la terre.
Aval et amont la reverche
Si qu’entor li meïsmes cerche :
Pres de li est n’il n’en set mot.
“Que ferai je se Diex ne m’ot
Et il la dame ne m’enseigne ?
Or ne sai je que je deviegne !”
“Sire Diex ; ce dist li preudom,
S’il te plest, done moi tel don
Que je puisse veoir celi
Qui tant a a toi abeli.
Ne me mouvrai s’on ne m’enporte
Se ne la truis ou vive ou morte ;
Més s’ele fust vive je croi
Qu’ele venist parler a moi.
Sire, se tu de moi as cure,
Lai moi fere sa sepulture !”
Quant il ot proié Jhesucrist,
Si com nous trovons en escrit,
En grant clarté, en grant odor
Vit cele ou tant avoit d’amor.
De l’un de ses dras s’est mis fors
S’en a envelopé le cors.
Moult tendrement les piez li baise :
Grant douçor li fist et grant aise.
Puis l’esgarda de chief en chief,
Si vit un escrit a son chief
Qui nommoient la crestiene :
“C’est Marie l’Egypcienne.”

Adonc a pris le cors de li,
Moult humblement l’enseveli.
Graces rendi Nostre Seignor
Quant il li a fet tele honor.
Ce le feïst moult esjoïr
S’il eüst por li enfouïr
Aucune ame a la fosse fere.
Adonc n’i a demoré guere
Que il vit venir un lyon.
Moult en fu esbahiz li hon ;
Més il vit si humble la beste
Sanz samblant de fere moleste,
Bien sot que Diex li ot tramis ;
Puis li a dit : “Biaus douz amis,
Ceste fame avoit non Marie,
Qui moult par fu de sainte vie.
Or te pri que nous l’enterriens,
Si t’en pri moult sor toute riens
Que pences de la fosse fere.”
Qui lors la beste debonere
Veïst piez en terre fichier
Et a son musel afichier !
De terre gete grant foison
Et de sablon moult plus c’uns hon.
La fosse fet grant et parfonde
Por cele dame nete et monde.
Quant la fosse fu bien chevee,
Li sainz hermites l’a levee
A ses mains par devers la teste,
Et par les piez la prist la beste :
En la fosse l’ont il dui mise
Et bien couverte a grant devise.

Quant la dame fu enfouïe
Et la beste s’en est fuïe,
Zozimas remest lez la dame ;
Ne trovera més tele fame.
Toz jors volentiers i seïst,
Jamés mouvoir ne s’en queïst.
Graces rent au Roi gloriex
Qui aus siens n’est pas oublieus,
Et dist : “Diex, bien sai sanz doutante
Fols est qui en toi n’a fiance.
Bien m’as monstré, biaus tres douz Sire,
Que nus ne se doit desconfire
Tant ait esté pechierres fors ;
Que tes secors et tes confors
Li est toz jors appareilliez
Puis qu’il se soit tant traveilliez
Qu’il en ait penitance fete.
Bien doit a toz estre retrete
La vie a la beneüree
Qui tant se fist desfiguree.
Des or més, por la seue amor
Et por la teue, a toi demor,
Ne ja por mal ne por descorde
Ne vueil descorder de t’acorde.”
En plorant retorna arriere.
Toute la vie et la maniere
Conta au chapitre en couvent,
C’onques n’en menti par couvent :
Comme il es desers la trouva
Et com sa vie li rouva
A raconter de chief en chief ;
Comment il trova a son chief
En un petit brievet escrit
Ce qui son non bien li descrit ;
Comment il li vit passer l’onde
Du flun Jordain grant et parfonde
Tout sanz chalant et sanz batel,
Tout ausi com s’en un chastel
Entrast par mi outre la porte ;
Et comment il la trova morte ;
Comment il la commenia,
Comment ele prophecia
Qu’il girroit en la quarantaine ;
Comment ele dist son couvaine,
Qu’il estoit, comment avoit non
Et s’il es toit prestres ou non ;
Comment uns lyons i sorvint
Qui par devers les piez la tint ;
Comment l’aida a enfour
Et puis si s’en prist a fuir.
Li preudomme oient les paroles
Qui ne sont mie de frivoles ;
Les mains joingnent, vers Dieu les tendent,
Et graces et merciz li rendent.
N’i ot nul n’amendast sa vie
Por le miracle de Marie.
Et nous tuit nous en amendon
Tant com nous en avons bandon
N’atendons pas jusqu’a la mort :
Nous serions trahi et mort,
Quar cil se repent trop a tart
Qui por pendre a au col la hart.

Or prions tuit a ceste sainte,
Qui por Dieu souffri paine mainte,
Qu’ele prit a celui Seignor.
Qu’en la fin li fist tele honor
Qu’il nous doinst joie pardurable
Avoec le Pere esperitable.
Por moi qui ai non Rustebuef
(Qui est dit de rude et de buef),
Qui ceste vie ai mise en rime,
Que iceste dame saintisme
Prit Celui cui ele est amie
Que il Rustebuef n’oublit mie !

