Qui fame voudroit decevoir,
Je li faz bien apercevoir
Qu’avant decevroit l’anemi,
Le deable, a champ arami.
Cil qui fame veut justicier
Chascun jor la puet combrisier,
Et l’endemain rest toute saine
Por resoufrir autretel paine.
Més quant fame a fol debonere
Et ele a riens de lui afere,
Ele li dist tant de bellues,
De truffes et de fanfelues
Qu’ele li fet a force entendre
Que le ciel sera demain cendre :
Issi gaaingne la querele.
Jel di por une damoisele
Qui ert fame a un escuier,
Ne sai chartain ou berruier.
La damoisele, c’est la voire,
Estoit amie a un provoire ;
Moult l’amoit cil et cele lui,
Et si ne lessast por nului
Qu’ele ne feïst son voloir,
Cui qu’en deüst le cuer doloir.
Un jor, au partir de l’eglise,
Ot li prestres fet son servise ;
Ses vestemenz lest a ploier
Et si vint la dame proier
Que le soir en un boschet viengne :
Parler li veut d’une besoingne
Ou je cuit que pou conquerroie
Se la besoingne vous nommoie.
La dame respondi au prestre :
“Sire, vez me ci toute preste,
C’or est il et poins et seson :
Ausi n’est pas cil en meson.”
Or avoit en cele aventure
Sanz plus itant de mespresure
Que les mesons n’estoient pas
L’une lez l’autre a quatre pas,
Ainz i avoit, dont moult lor poise,
Le tiers d’une liue franchoise.
Chascune ert en un espinois,
Com ces mesons de Gastinois ;
Més li boschés que je vous nomme
Estoit a cel vaillant preudomme
Qu’a saint Ernoul doit la chandoile.
Le soir, qu’il ot ja mainte estoile
Parant el ciel, si com moi samble,
Li prestres de sa meson s’amble
Et s’en vint el boschet seoir
Por ce c’on nel puisse veoir.
Més a la dame mesavint,
Que sire Ernous ses mariz vint,
Toz moilliez et toz engelez,
Ne sai dont ou il ert alez :
Por ce remanoir la covint.
De son provoire li sovint,
Si se haste d’appareillier ;
Ne le vout pas faire veillier,
Por ce n’i ot cinq més ne quatre.
Aprés mengier, petit esbatre
Le lessa, bien le vous puis dire.
Sovent li a dit : “Biaus douz sire,
Alez gesir, si ferez bien ;
Veillier grieve sor toute rien
A homme quant il est lassez :
Vous avez chevauchié assez.”
L’aler gesir tant li reprouche,
Par pou le morsel en la bouche
Ne fet celui aler gesir,
Tant a d’eschaper grant desir.
Li bons escuiers i ala
Qui sa damoisele apela,
Por ce que moult la prise et aime.
“Sire, fet ele, il me faut traime
A une toile que je fais,
Et si m’en faut encor grant fais,
Dont je ne me soi garde prendre,
Et je n’en truis nes point a vendre,
Par Dieu, si ne sai que j’en face.
“Au deable soit tel filace,
Fet li vallés, comme la vostre !
Foi que je doi saint Pol l’apostre,
Je voudroie qu’el fust en Saine !”
Atant se couche si se saine,
Et cele se part de la chambre.
Petit sejornerent si membre
Tant qu’el vint la ou cil l’atent.
Li uns les braz a l’autre tent :
Iluec furent a grant deduit
Tant qu’il fu pres de mienuit.
Du premier somme cil s’esveille,
Més moult li vient a grant merveille
Quant il ne sent lez lui sa fame.
“Chamberiere, ou est vostre dame ?
“Ele est la fors en cele vile,
Chiés sa commere, ou ele file.”
Quant cil oï que la fors iere,
Voirs est qu’il fist moult laide chiere.
Son sorcot vest si se leva,
Sa damoisele querre va ;
Chiés sa commere la demande :
Ne trueve qui reson l’en rande
Qu’ele n’i avoit esté mie ;
Ez vous celui en frenesie.
Par delez cels qu’el boschet furent
Ala et vint ; cil ne se murent.
Et quant il fu outre passez :
“Sire, fet ele, or est assez,
Or covient il que je m’en aille
Vous orrez ja noise et bataille.”
Fet li prestres : “Ice me tue
Que vous serez ja trop batue.
“Onques de moi ne vous soviengne,
Dant prestres, de vous vous coviengne”,
Dist la damoisele en riant.
Que vous iroie controuvant ?
Chascuns s’en vint a son repere.
Cil qui se jut ne se pot tere :
“Dame orde, viex pute provee,
Vous soiez or la mal trovee,
Dist li escuiers. Dont venez ?
Bien pert que por fol me tenez.”
Cele se tut et cil s’esfroie :
“Voiz, por le sanc et por le foie,
Por la froissure et por la teste,
Ele vient d’avoec nostre prestre !”
Issi dit voir et si nel sot.
Cele se tut si ne dist mot.
Quant cil ot qu’el ne se desfent,
Par un petit d’iror ne fent,
Qu’il cuide bien en aventure
Avoir dit la verité pure.
Mautalenz l’argüe et atise ;
Sa fame a par les treces prise,
Por le trenchier son coutel tret.
“Sire, fet el, por Dieu atret,
Or covient il que je vous die ;
Or orrez ja trop grant voisdie :
J’amaisse miex estre en la fosse.
Voirs est que je sui de vous grosse,
Si m’enseigna l’en a aler
Entor le moustier sanz parler
Trois tors, dire trois patrenostres
En l’onor Dieu et ses apostres ;
Une fosse au talon feïsse
Et par trois jors i revenisse :
S’au tiers jor ouvert le trovoie,
C’estoit un filz qu’avoir devoie ;
Et s’il estoit clos, c’estoit fille.
Or ne revaut tout une bille,
Dist la dame, quanques j’ai fet ;
Més, par saint Jaque, il ert refet,
Se vous tuer m’en deviiez.”
Atant s’est cil desavoiez
De la voie ou avoiez iere,
Si parla en autre maniere :
“Dame, dist il, je que savoie
Du voiage ne de la voie ?
Se je seüsse ceste chose
Dont je a tort vous blasme et chose,
Je sui cil qui mot n’en deïsse
Se je anuit de cest soir isse.”
Atant se turent, si font pés
Que cil n’en doit parler jamés.
De chose que sa fame face,
N’en orra noise ne manace.
Rustebuef dist en cest fablel :
Quant fame a fol, s’a son avel.
