Cil Sires dist, que l’en aeure :
“Ne doit mengier qui ne labeure” ;
Més qui bien porroit laborer
Et en laborant aourer
Jhesu, le Pere esperitable,
A qui loenge est honorable,
Le preu feroit de cors et d’ame.
Or pri la glorieuse Dame,
La Virge pucele Marie,
Par qui toute fame est garie
Qui la veut proier et amer,
Que je puisse en tel lieu semer
Ma parole et mon dit retrere
(Quar autre labor ne sai fere)
Que en bon gré cele le praingne
Por qui j’empraing ceste besoingne,
Ysabiaus, fame au roi Thibaut,
Que Diex face haitié et baut
En son regne avoec ses amis
La ou ses desciples a mis.
Por li me vueil je entremetre
De ceste estoire en rime metre
Qui est venue de Hongrie,
Si est li Procés et la Vie
D’une dame que Jhesucriz,
Ama tant, ce dist li escriz,
Qu’il l’apela a son servise ;
De li list on en sainte Yglise.


Elysabel ot non la dame
Qu’a Dieu rendi le cors et l’ame.
Si com l’en tient le lis a bel
Doit l’en tenir Elysabel
A sainte, a sage et a senee.
Vers Dieu se fu si assenee
Que toz i fu ses cuers entiers
Et s’atendue et ses mestiers.
Elysabel fu gentiz dame
De grant lingnage et preude fame,
De rois, d’empereors, de contes
Si com nous raconte li contes.

La renommee de s’estoire
Ala a la pape Grigoire.
Uit apostoiles ot a Romme
Devant cestui, ce est la somme,
Qui furent nommé par cest non.
Preudon fu et de grant renon,
Et droiz peres en verité
Et au pueple et a la cité.

Chascuns de la dame parla
Et des miracles que par la
Fesoit de contrez redrecier,
De sours oïr, fois radrecier,
De malades doner santé,
D’autres vertuz a grant plenté.
Quant nostre peres l’apostoles
Ot entendues les paroles
Et la sainte vie a celi
Qu’a Dieu et au siecle abeli,
Par seremenz le fist enquerre
Aus granz preudommes de la terre,
C’on li mandast par lettres closes
Le procés et toutes les choses
Que l’en en la dame savoit
Qui si grant renommee avoit.

Li grant preudomme net et pur
S’en alerent droit a Mapur,
La ou ceste dame repose,
Por miex enquerre ceste chose ;
Si assamblerent, ce me samble,
Evesque et archevesque ensamble
Et preudomme relegieus
Qui n’estoient pas envieus
De dire fable en lieu de voir.
Quanques l’en pot apercevoir
De ses miracles et trover,
Que l’en pooit par droit prover,
Enquistrent bien icil preudomme
Dont je les nons pas ne vous nomme.
Et neporquant isnelemant
Se il ne fussent Alemant
Les nommaisse, més ce seroit
Tens perduz, qui les nommeroit.
Plus tost les nommaisse et ainçois
Se ce fust langages françois ;
Més n’ai mestier de dire fable :
Preudomme furent et creable.
Les preudes genz firent escrire
En parchemin et clorre en cire
Quanqu’il porent apercevoir,
Sanz assambler mençonge a voir.
Li messagier furent mandé,
Onques n’i ot contremandé.
Assamblent soi, assamblé furent,
Ensamble, ce me samble, murent.
Lor besoingnes bien atornees ,
Tant errerent par lor jornees
La voie plaine et la perrouse,
La pape truevent a Perrousse.
Tost fu la novele seüe ;
La pietaille s’est esmeüe :
Chascuns vient, chascuns i acort.
Li messagier vindrent a cort,
L’apostoile baillent l’escrit
La ou li fet furent descrit
D’Elysabel la dame sage ;
Moult furent joï li message.

L’apostoiles les lettres oevre
La ou li procés et li oevre
De cele dame fu descrite
Qui si fu de tres grant merite.
Cil sains preudon la lettre lut,
Li lires moult li abelut ;
Moult prise la dame et honeure,
Por la dame de pitié pleure
Et de la grant joie ensemant.
Que vous iroie plus rimant ?
Saintefiee fu et sainte.
Puis fist ele miracle mainte
Que vous m’orrez retrere et dire ;
Dés or commence la matire.
Ce fu doné a la Perrousse
Por la dame relegiouse
De bone conversacion,
En l’an de l’incarnacion
Mil et deus cent et quatre et trente,
Si com l’escripture le chante.


Por noient vit qui ne s’avoie ;
Qui ne veut tenir bone voie
Tost est de voie desvoiez.
Por ce vous pri que vous voiez
La vanité de ceste vie
Ou tant a rancune et envie.
Cil qui tout voit nous ravoia,
Qui de paradis la voie a
Batue por nous avoier.
Veez provost, veez voier,
Voie chascuns, voie chascune :
Or n’i a il voie que une ;
Qui l’autre voie avoiera,
Fols ert qui le convoiera.
N’i fu pas la dame avoïe
Qui des angles fu convoïe
Lasus en paradis celestre
Quant du siecle degerpi l’estre,
Que sainte vie et nete et monde
Ot menee la dame el monde.

Au roi de Hongrie fu fille ;
Sa Vie, qui pas ne l’aville,
Dist que dame fu de Teringe.
Assez sovent lessa le linge
Et si frota le dos au lange.
Du siecle fu assez estrange ;
A Dieu servir vout son cuer metre
Quar, si com tesmoingne la lettre,
Vertuz planta dedenz son cuer :
Aus oevres parut par defuer.
Toz visces de sa vie osta :
De Dieu s’oste qui tel oste a,
Ne puet amer Dieu par amors.
Escole fu de bones mors,
Examples fu de penitance
Et droiz mireors d’ynnocence,
Si com briefment m’orrez retrere,
Més qu’il ne vous doie desplere.

Si honeste vie mena
Tant comme en cest siecle regna,
Dés qu’ele n’avoit que cinq anz
Jusqu’ele en ot je ne sai quanz,
C’est a dire toute sa vie,
Que d’autre vie n’ot envie,
Si com li preudomme l’enquistrent
Qui a l’apostoile le distrent.
N’osta pas bien visces de li
Cele qu’a Dieu tant abeli,
Quant ele, qui si gentiz dame
Estoit com plus puet estre fame,
Fuioit les vanitez du siecle
Et enseignoit la droite riegle
D’avoir le regne pardurable
Avoec le Pere esperitable
A cels qui avoec li estoient,
Qui de tel vie la savoient ?
Orgueil, iror et gloutonie
Et visces dont l’ame est honie,
Luxure, accide et avarisce,
Et puis aprés le vilain visce
Qui a non envie la male,
Qui l’envieus fet morne et pale,
Osta si et mist a senestre
Que Diex en ama miex son estre.


Por ce qu’a sermoner me grieve ,
Le Prologue briefment achieve,
Que ma matire ne destruie :
L’en dit que biau chanter anuie.
Or m’estuet brief voie tenir,
A mon propos m’estuet venir.
Escoutez donc, ne fetes noise,
Si orrez ja, s’il ne vous poise,
Les miracles apers et biaus
Que cele sainte Elysabiaus
Fist a sa vie et a sa mort.
Ainz puis meillor dame ne mort
La mort qu’ele vint celi mordre
Qu’a Dieu servir se vout amordre.
Ne tint mie trop le cors chier :
Avant se lessast escorcier
Qu’au cors feïst sa volenté,
Tant ot le cuer a Dieu planté.

En quatre pars est devisiee
Sa Vie qui tant est proisiee.
La premiere partie dist
Les oevres qu’en sa vie fist :
Comment a Dieu servir aprist,
Jusques lors qu’ele mari prist
Comment se tint et nete et monde.
Or dit la partie seconde
Comment fu preude fame et sage
Puis qu’ele entra en mariage.
La tierce partie devise
En quel maniere et en quel guise
Vesqui puis la mort son seignor
Qui tant la tint a grant honor,
Tant que par grant devocion
Prist l’abit de relegion.
Ne vous vueil pas fere lonc conte :
La quarte partie raconte
Comment cele qui tel fin a
Sa vie en l’Ordre defina.
Puis orrez en la fin du livre,
Se Jhesucriz santé me livre,
Miracles une finité
Que cil de sa voisinité,
Qui furent creable et preudomme,
Proverent a la tort de Romme.


Moult est musars qui Dieu ne croit,
Et cil mauvés qui se recroit
De celui Seignor criembre et croire
Qui nule foiz ne set recroire
D’acroistre cels qui en lui croient.
Dont sont cil fol qui se recroient
Qu’au Creator merci ne crient.
Cil qui de cuer vers lui s’escrient,
S’il ont el Creator creance,
Endroit de moi je croi en ce
Que lor lermes, lor plors, lor criz
(Ou David ment et ses escriz)
Seront en joie converti ;
Et cil seront acuiverti
Qu’adés acroient sor lor piaus,
Quar li paiers n’ert mie biaus.
Ceste dame qui en Dieu crut,
Qui sor ses piaus gueres n’acrut,
Se dut bien vers Dieu apaier,
Quar de legier le pot paier.

Or dit l’estoire ci endroit
Cinq anz avoit d’aage droit
Elysabel la Dieu amie,
Qui fille ert au roi de Hongrie,
Quant a bien fere commença.
Dés les cinq anz et puis ença
Ot avoec li une pucele :
Gente de cors et jone et bele
Et virge estoit et monde et nete,
Pucele non, més pucelete.
Avoec li fu por li esbatre :
L’une ot cinq anz et l’autre quatre.
A cele virge fu requis
Et bien encerchié et enquis,
Qu’avoec la dame avoit esté
Et maint yver et maint esté,
Qu’ele deïst tout le couvaine
Comment la dame se demaine.

Cele jura et dist aprés :
“Or escoutez, traiez vous prés,
S’orrez, dist ele, de celi
Qu’a Dieu et au siecle abeli.
Je vous di deseur ma creance
Que ceste dame dés enfance
Si mist toute s’entencion
En Dieu et en relegion :
La fu ses droiz entendemenz,
Ses geus et ses esbatemenz.
Car dés lors que cinq anz n’avoit,
Ja soit ce lettres ne savoit,
Portoit un sautier a l’eglise
Si com por dire son servise ;
Lez l’autel voloit demorer
Si com s’ele deüst ourer,
Afflictions fesoit el toutes
A nuz genouz et a nus coutes,
Au pavement joingnoit sa bouche :
N’i savoit nul vilain reprouche.

Li enfant qu’avoec li estoient
Un geu soventes foin fesoient
Si com de saillir a un pié,
Et cele par grant amistié
Si s’enfuioit vers la chapele
Et lessoit chascune pucele
Si com s’adés deüst saillir.
Quant a l’entrer devoit faillir,
Tant avoit cuer fin et entier
Que por Dieu besoit le sentier.
Sachiez ja ne fust en cel lieu ,
S’ele jouast a quelque gieu,
Que s’esperance et sa memoire
Ne fust a Dieu, le Roi de gloire ;
Quar se li cors juoit la fuer,
A Dieu avoit fichié le cuer.
Ainsi juoit sanz cuer li cors,
Li uns a Dieu, l’autre la fors.
Assez avoit de geu en aus.
Un geu que l’en dit des aniaus,
A qoi l’en gaaingnë et pert,
Savoit ele tout en apert.
A ce geu gaaingnoit sovent
Et si departoit par couvent
Aus povres puceles meïsme
De trestout son gaaing la disme ;
Cele qui son don recevoit
Par covent fet dire devoit
La Patrenostre et le Salu
La Dame qui tant a valu.
A ce geu moult s’agenoilloit,
Couvertement les mains joingnoit
Et disoit Ave Maria
De chief en chief ce qu’il i a.
A aucune des puceletes
Disoit : “Je vueil lez moi te metes
Si te vueil proier et requerre
Que nous mesurons a la terre,
Quar de savoir sui moult engrant
Laquel de nous deus est plus grant.”
Si n’avoit de mesurer cure :
Por li couvrir par la mesure
Voloit que plus de biens feïst
Et plus de proieres deïst.

Encor vous di je de rechief
Por ce que saint Jehan en chief
Est garde de toute chastee,
Que la seue ne fust gastee
Por ce i ot el s’amor mise
Et son cuer mis en son servise.
Celui evangelistre amoit,
Aprés Dieu seignor le clamoit ;
S’on li demandoit por celui,
Ele n’escondisoit nului.
Celui servi, celui ama,
Aprés Dieu son cors et s’ame a
Mis a celui du tout en garde.
Ne fist pas que fole musarde.
Se l’en li eüst chose fete
Dont ele fust en iror trete,
Por saint Jehan l’Evangelistre,
Son droit mestre et son droit menistre,
Li estoit du tout pardoné,
Que ja puis n’en fust mot soné.
Encor vous di, s’il avenist
Qu’aler gesir la couvenist,
S’ele n’eüst assez prié
Dieu et de cuer regracié,
Ele prioit en son lit tant
Que moult s’i aloit delitant.
Aprés vous di en briez paroles :
En geus, en festes, en caroles
Et a quanqu’a enfant doit plere,
Si com se n’en eüst que fere,
Lessoit ele, sachiez sanz doute,
Quar ne prisoit gueres tel route
Envers l’ami c’on doit amer,
En cui amor n’a point d’amer.

Aus festes et aus diemanches
Ne metoit ganz, ne vestoit manches
Tant que midis estoit passez ;
Et autres veus fesoit assez
Dont anuis seroit a retrere,
Et j’ai moult autre chose a fere.
Ainsi vesqui en sa jonece.
Assez ot anui et destrece
Ainçois qu’ele fust mariee,
Quar a norrir estoit livree
Aus plus granz seignors de l’empire.
De toutes genz estoit la pire
Qui fust en la maison son pere ;
Dure gent i ot et amere
Envers li plus qu’il ne devoient.
Par envie moult li grevoient,
Tant i avoit venin et fiel.
“Ceste prendra la grue au ciel”,
Fesoient il par ataïne,
Tant avoient a li haïne
Por ce c’onestement vivoit,
Et li faus envieus qui voit
Honeste gent d’oneste vie
A toz jors d’aus grever envie.

Avant que son seignor eüst
Ne que de l’avoir riens seüst
Fors ainsi com la gent devine,
Cil qui savoient le couvine
Son seignor li blasment souvant
Et li aloient reprovant
Ce que il la voloit ja prendre.
Se il li peüssent dësfendre,
Il li eüssent desfendu
Que ja n’i eüst entendu ;
Et disoient si conseillier :
“Nous nous poons moult merveillier
Que beguins volez devenir ;
Ne vous en poez plus tenir :
C’est folie qui vous enhete !”
Volentiers l’eüssent soustrete
Et menee en aucun manoir,
Quant il virent que remanoir
Ne porroit més, c’est la parclose,
Et li eüssent fet tel chose
Dont ele perdist son douaire
Et s’en reperast au repaire
Son pere, dont ele ert issue ;
Més Diex l’en a bien desfendue,
Quar celui que Diex prent en cure,
Nus ne li puet grever ne nuire.
Or avez oïe s’enfance
Toute, fet cele, sanz doutance.”
“Bele suer, combien puet avoir,
Que vous poez apercevoir,
Qu’avoec li conversé avez ?
Dites le nous se vous savez”,
Firent cil qui firent l’essai.
“Seignor, dist ele, je ne sai.
Je di por voir, non pas devin,
Dés lors qu’avoec ma dame ving,
Quatre anz avoie et ele cinq ;
Dés lors i ai esté ainsinc
Tant qu’ele vesti cote grise
(Tant vous en di, plus n’en devise)
C’est a dire l’abit de l’Ordre,
Qu’a tel amors se vout amordre.”


Piez poudreus et penssee vole
Et oeil qui par cinier parole
Sont trois choses, tout sanz doutante,
Dont je n’ai pas bone esperance
Ne nus preudon ne doit avoir ;
Quar par ces trois puet l’en savoir,
Qui a droit sen, le remenant.
Qui lors va celui reprenant
Et qui a bien fere l’ensaigne,
Si vaut autant com batre Saine.
Tout est perdu quanqu’on li monstre :
Dites li bien, il fera contre,
Quar il cuideroit estre pris
S’il avoit a bien fere apris.
Ne vaut noient ; li cuers aprent,
Li cuers enseigne et si reprent ;
Au cuer va tout : qui a bon cuer
Les oevres moustre par de fuer.
Li mauvés cuers fet mauvés homme ;
La preude fame et le preudomme
Fet li bons cuers, je n’en dout mie.
Ceste qui a Dieu fu amie
Et qui a Dieu se vout doner
Ne s’en fist gueres sermoner :
Sa serve fu, bien le servi,
Par bien servir le deservi.
Li bons serjanz qui de cuer sert
En bien servir l’amor desert
De son seignor par bien servir.
Qui ne se voudra asservir,
Je lo l’amor de Dieu deserve
Quels que il soit, ou sers ou serve ;
Quar qui de cuer le servira
Bien sachiez qu’il deservira
Par qoi l’ame de lui ert franche :
Ci n’a mestier fuie ne ganche.

Elysabel ot droit aage
D’avoir l’ordre de mariage.
Mari li donent : mari a,
Car cil qui bien la maria
N’en douta gaires chevaliers
Ne senechauz ne concilliers :
Ce fu li rois qui tot aroie,
Jhesucriz qui les siens avoie.
Or dit la seconde partie
Que l’enfance est lors departie
Que fame pert non de pucele.
De ceste, qui dame novele
Est orendroit, vous vueil retrere :
Or entendez de son afere.
Li preudomme orent moult grant cure
De savoir la verité pure
De la sainte vie de ceste ;
Moult en furent en mainte enqueste.

Ysentruz, qui fu veve fame
Relegieuse et bone dame,
Fu avoec li cinq anz, ce croi,
De son consel, de son secroi,
Au vivant Loÿs Landegrave.
Aprés i fu la dame veve
Puis que Loÿs fu trespassez
Un an entir et plus assez,
Tant que se fu en l’Ordre mise.
Des enquereors fu requise
Ysentruz de dire le voir ;
Jurer l’estut par estavoir.
Ysentruz fist son serement
Et puis si dist apertement
A son pooir la verité.
“Humble, plaine de charité
Est moult Elysabel, fet ele.
Ja ne querroit de la chapele
Issir, ja ne querroit qu’orer
Et en oroison demorer.
Moult murmurent ses chamberieres,
Que jamés ne querroit arrieres
Venir du moustier, ce lor samble,
Més coiement d’entr’eles s’emble
Et va Dieu proier en amblant :
Jamés ne verrez sa semblant.
Quant plus ert en grant seignorie
Et plus ert amee et chierie,
Lors avoit ele un mendiant,
Qu’ele n’alast Dieu oubliant,
Qui n’avoit pas la teste saine ;
Ainz vous di qu’il l’avoit si plaine
D’une diverse maladie
Que n’est pas droiz que je la die,
Sanz nommer la poez entendre,
Que nus n’i osast la main tendre.
Celui netioit et mondoit,
Celui lavoit, celui tondoit ;
Plus li fesoit ; que vous diroie,
Que dire ne vous oseroie.
En son vergier menoit celui
Por ce que ne veïst nului
Et que nus hom ne la veïst ;
Et s’aucune la repreïst
Et ele ne savoit que dire,
Si prenoit par amors a rire.

Entor li avoit un preudomme
Que chascuns mestre Corras nomme,
De Mapur, qui obediance
Li fist fere par l’otriance
De son seignor. Or soit seü
De qoi l’obedience fu ;
Qui le voudra savoir sel sache
En l’abeïe d’Ysenache,
Qui est de sainte Katherine,
Voua de penssee enterine
A entrer, ce trovons el livre,
Se son seignor pooit sorvivre.
Puis aprés li fist estrangier
Toute la viande a mengier
Dont ele pensse ne devine
Qui soit venue de rapine.
Et de ce se garda si bien
Que onques n’i mesprist de rien ;
Quar, quant la viande venoit
De leu qu’ele soupeçonoit,
Et lez son seignor assise iere,
Si deïssiez a sa maniere
Qu’ele menjast, ce n’est pas fable,
Plus que nus qui fust a la table :
Ce de mengier l’escondisoit
Que ça et la le pain brisoit.

Or savoient ices noveles
Trois sanz plus de ses damoiseles ;
Son seignor dient en apert
Que il s’ame destruit et pert
Et que jamés n’ert absolue
De mengier viande tolue.
Il lor respont : “Forment me grieve,
Més ne voi comment j’en achieve,
Et sachiez je m’en garderoie
Se les paroles ne doutoie :
Se en faz ce que fere doi,
Ma gent me mousterront au doi ;
Més bien vous di certainement,
Se je puis vivre longuement,
Sor toute rien que je propose
Moi amender de ceste chose.”

Quant de droite rente venoit
La viande, si la prenoit,
Ou des biens de son droit doaire :
D’autres n’avoit ele que faire.
De cels menjue, de cels use,
Et se cil li faillent, si muse
Et ele et toute sa mesnie :
Ez vous sa vie desresnie.
Més aus plus granz seignors mandoit
Et en present lor demandoit
Qu’il li donaissent de lor biens
S’on ne trovast a vendre riens,
Quar de droite rente estoit cort
Li biens qui venoit a la cort,
Et ele avoit bien entendu
Que li mestres ot desfendu.

Assez sovent menjaissent bien
Moult volentiers, ele et li sien,
Du pain, se assez en eüssent
Que sanz doute mengier peüssent ;
Et a la table endroit de soi
Avoit sovent et fain et soi,
Et s’avoit il moult a la table
Bone viande et bien metable ;
Més tout adés redoute et pensse
Que ce ne soit sor sa desfensse.

Une foiz ert a table assise
Ou assez ot viande mise
De qoi, sauve sa consciance,
Ne pot penre sa soustenance,
Fors d’un present qui fu venuz
Ou il ot cinq oisiaus menuz.
De cels menja, més ce fu pou,
Qu’ele douta devers saint Pou
Ne venist l’endemain viande.
Les trois a garder en commande ;
De cels menja moult volentiers
Et en vesqui trois jors entiers,
A chascun mengier la moitié.
Assez avoit plus grant pitié
De sa mesnie que de li ;
Quar chascun jor veoit, se li
Mengiers fust prest, prou en preïssent,
Quel que fain que il soustenissent.

Aus vilains viande rouvoit
Et s’ele honeste la trovoit
Si disoit : “Mengiez, de par Dé,
Que Diex nous a bien regardé.”
Une foiz se fu atornee
Por chevauchier une jornee,
La ou ses sires devoit estre.
Bien lor fu viande a senestre
Que il osaissent par droit prendre
Sanz els mesfere ne mesprendre,
Fors que pain noir dur et haslé
Tout muisi et tout tressalé.
Onques plus n’orent que je di
Et si fu a un samedi
Que il estoient tuit geün :
N’orent pois ne autre leün.
Cel jor lor pot dire la geule :
“Cui avient une n’avient seule.”

Durs fu li pains et crouste et mie ;
Li dui n’en menjaissent demie,
Se le jor mengier ne deüssent,
Se il atendri ne l’eüssent ;
Més sanz faille atendrir le firent
En eve chaude ou il le mirent.
Aprés ce digner povre et gaste,
Que l’en ot fet du pain dur paste
Par l’eve chaude ou il fu mis,
Se sont il d’errer entremis.
N’orent mestier de desferrer,
Que puis les covint il errer
Tels uit liues que, par droit conte,
L’une de la deus de ça monte.

Assez parlerent maintes boches
Et distrent moult de tels reproches
Qui ne furent ne bel ne gent ;
Si n’erent pas estrange gent,
Més de lor genz de lor ostel,
Et dient c’onques més n’ot tel
Mari dame com ceste la ;
Chascuns le dit, nus nel cela.

Jamés ne li fust nus anuiz
En relever toz jors de nuiz
Por aler a l’eglise orer,
Et tant i voloit demorer
Que nus pensser ne l’oseroit :
Du dire, folie seroit.
Moult sovent li disoit ses sires :
“Dame, vaudroit i riens li dires ?
Je dout moult que mal ne vous face.
Cil qui n’a de repos espasse,
Cui adés covient endurer,
Je vous di qu’il ne puet durer.”

Moult prioit a ses damoiseles
A toutes ensamble que eles
L’esveillaissent chascun matin ;
Ne lor parloit autre latin.
Par le pié se fesoit tirer,
Quar moult doutoit de fere irer
Son seignor et de l’esveillier ;
Et il fesoit de sommeillier
Tel foiz samblant que il veilloit
Que que l’en la dame esveilloit.

Dist Ysentruz : “Quant je voloie
Li esveillier et je venoie
A son lit li par le pié prendre
Et je voloie la main tendre
Au pié ma dame et j’esveilloie
Mon seignor, que son pié tenoie,
Il retraioit a lui son pié
Et le souffroit par amistié.
Sor un tapiz devant son lit
Dormoit sovent a grant delit,
Par la grant plenté de proieres
Que Diex amoit et tenoit chieres.

Quant du dormir estoit reprise
Devant son lit en itel guise,
Si respondoit com dame sage :
“Je vueil que la char ait domage
En ce qu’ele souffrir ne puet
A fere ce qu’a l’ame estuet.”
Quant son seignor lessoit dormant,
En une chambre coiemant
Se fesoit batre a ses baiasses,
Tant que de batre estoient lasses.
Quant ç’avoit fet par grant desir,
Plus liement venoit gesir.
Chascun jor en la quarantaine
Et une foiz en la semaine
La batoient, ce vous redi,
En charnage le vendredi.

Ainsinc souffroit ceste moleste,
Devant gent fesoit joie et feste.
Quant ses sires n’i estoit pas,
Si n’estoit pas la chose a gas :
En jeüner et en veillier,
En orer, ou cors traveillier
Estoit ele si ententive
Qu’a granz merveilles estoit vive.
Ainsinc vivoit et nuit et jor
Com dame qui est sanz seignor.
Si estoit debonere et simple :
Bele robe ne bele guimple
Ne metoit pas, més la plus sale,
Tant que l’en menjoit en la sale ;
Et si estoit la haire mise
Emprés la char soz la chemise,
Et de robe estoit par defors
Moult gentement vestuz li cors.
Lors peüst l’en dire, ce cuit :
“N’est pas tout or quanqu’il reluist.”

Lors estoit paree et vestue
Que ele savoit la venue
Que son seignor devoit venir,
Ne mie por plus chier tenir
Le cors, ce sachiez bien de voir ;
Ainz poez bien apercevoir
Que ce por son seignor fesoit
Et que por ce miex li plesoit.
A ses seculieres voisines,
Par jeünes, par desciplines
Enseignoit a fuïr le siecle
Qui ne va pas a droite riegle
Et que chascuns devroit haïr,
Qui ne vaudroit s’ame trahir.
Les caroles lor deveoit
Et toz les geus qu’ele veoit
Qui l’ame pueent coroucier ;
Moult les amast a adrecier
Et honeste vie mener
Par les bons examples doner.

Quant les borgoises du chastel,
Affublees de lor mantel,
Aloient d’un enfant a messe,
Chascune aloit comme contesse,
Moult bien paree a grant devise.
Ainsinc aloient a l’eglise,
Més ele i aloit autrement,
Quar ele i aloit povrement
Vestue et toute deschaucie.
Par les boes de la chaucie
Descendoit du chastel aval,
Sanz demander cher ne cheval.
Son enfant en son braz venoit
Et sa chandoile ardant tenoit.
Tout ce metoit desor l’autel,
Et un aignel, trestout autel
Com Nostre Dame fist au temple :
De ce prist ele a li example.
En l’onor Dieu et Nostre Dame
Donoit a une povre fame
La robe qu’ele avoit vestue,
Quant de messe estoit revenue.

Moult ert la dame en oroisons
Tant com duroient Rouvoisons,
Qu’entre les fames de la vile
(Ne cuidiez pas que ce soit guile)
Se muçoit por aler aviau.
Lors avoit ele son aviau ;
Quant tele ouvraingne pooit fere,
Jamés ne li peüst desplere.

Filer fesoit por fere toile ;
N’est pas reson que je vous çoile
Qu’ele en fesoit quant fete estoit :
Freres Menors en revestoit
Et les autres qui de poverte
Trovoient trop la porte ouverte.
Que vous iroie je aloingnant
Ne mes paroles porloingnant ?
Toz biens a fere li plesoit.
Les mors ensevelir fesoit.

S’aucun povre oïst esmaier
Qui deïst : “Je ne puis paier,
Je ne sai quel conseil g’i mete”,
Ele paioit por lui la dete.
Si ne li pooit abelir,
S’on fesoit riche ensevelir,
Qu’il enportast nueve chemise ;
La viez li estoit el dos mise
Et la nueve por Dieu donee :
Si estoit la chose ordenee.

Encor vous di, seignor, aprés ,
Ou que ce fust, ou loing ou prés,
Aloit les malades veoir
Et delez lor lit asseoir.
Ja si ne fust la mesons orde,
Tant ot en li misericorde
Que ne redoutoit nule ordure,
Quar d’aus aidier avoit grant cure.
Mirgesse lor estoit et mere,
Quar n’estoit pas mirgesse amere
Qui prent l’argent et si s’en torne,
Que que li malades sejorne ;
Ainçois ouvroit de son mestier
Et i metoit le cuer entier.
Se li cors ert en gerre don,
L’ame en atendoit gerredon.

Mestre Corras por sermoner
Et por bons examples doner
Voloit aler parmi la terre ;
S’envoia cele dame guerre.
Cele, c’une dame atendoit,
De la aler se desfendoit,
Quar c’estoit une grant marchise,
Si ne vousist en nule guise
C’on ne la trovast en meson,
C’on n’en deïst fole reson :
Por ce li fust de l’aler grief.
Et cil la manda de rechief
Que sor obedience viengne,
Que nule riens ne la detiengne.

Quant d’obedience parla,
Et la dame cele part la
S’en ala sanz sa compaignie,
S’ele en deüst estre honie.
Merci cria de son mesfet
Et de l’iror qu’el li ot fet.
Ses compaignes furent batues,
Sanz plus de chemises vestues,
Por le demorer qu’eles firent
Puis que son messagier oïrent.

Or fu jadis en un termine
Que il estoit moult grant famine,
Landegrave, qui preudom iere
Et qui l’amor Dieu avoit chiere,
Envoia com preudom loiaus
De ses granches especiaus
Tout le gaaignage a Cremone,
Sanz ce que nus ne l’en sermone,
Por departir aus povres genz.
Moult ert li dons et biaus et genz
Quar povres qu’i ert a sejor
De s’aumosne passoit le jor.
A Watebert demoroit lors,
Un chastel de la vile fors.
Leenz a une grant meson
Qui lors estoit en la seson
Plaine d’enfermes et d’enfers :
Assez estoit griez cis enfers.

Cil ne pooient pas atendre
Cele eure a qoi l’en soloit tendre
Aus povres l’aumosne commune ;
Més ja n’i eüst un ne une
Que ne veïst chascun par soi :
Cil n’avoient ne fain ne soi.
Cels sermonoit Elysabiaus,
Les moz lor disoit douz et biaus
De pascience et de salu,
Qui lor a aus ames valu.
Moult issoit sovent grant puor
De lor robes por la suor,
Si que souffrir ne le pooient
Celes qui avoec li estoient ;
Més ele le souffroit si bien
Que jamés ne li grevast rien,
Ainz les couchoit et les levoit,
Que nule riens ne li grevoit,
Et lor netioit nez et bouche,
S’on l’en deüst fere reprouche.

La furent de par li venu
Petit enfant et povre et nu
Qu’ele meïsme fist venir.
Qui les li veïst chier tenir,
Baingnier, couchier, lever et pestre,
Il la tenist a bone mestre.
Ne lor estoit dure n’amere :
Li enfant l’apeloient mere ;
A cels aloit ele environ,
Cels metoit ele en son giron.

A cel tens et a celui terme,
Trois manieres de gent enferme
Ot ele lors a gouverner,
Que toz li covint yverner
(Et cil qui plus estoit haitiez
Ne se soustenoit sor ses piez) :
Mauvés i ot et si ot pires
Et trés mauvais : c’est granz martyres.
Des deus ai dit qu’ele en fesoit,
Comment ele les aaisoit ;
Des autres vous vueil dire aprés.
Cels voloit avoir de li prés,
Devant le chastel lez la porte,
La ou ele meïsme porte
Ce qui a table lor remaint.
Si lor espargnoit ele maint
Bon morsel qu’ele menjast bien
Ce fesoit et ele et li sien.
A la table lor fu remis
Uns poz qui n’estoit pas demis
De vin, si lor porta a boivre.
Si pou i ot ne l’os mentoivre ;
Més Diex a cui riens n’est celé,
Cui tuit secré sont revelé,
A cui nul cuer ne sont couvert,
I ouvra si, a descouvert,
Que chascuns but tant comme il pot
Et s’en remest autant ou pot,
Quant chascuns ot assez beü,
Comme au commencier ot eü.

Je di por voir, non pas devine,
Moisson de semence devine
Moissona en itel maniere
Tant que moissons entra pleniere.
Toz cels qui se porent lever
Sanz els trop durement grever
Revesti de lange et de linge
La bone dame de Turinge.
A chascun dona sa faucille
Por ce, quant l’en les blez faucille,
Povres qui ne va faucillier
Ne se porroit plus avillier,
S’il est tels que faucillier puisse ;
Quar il n’est nus, qui oiseus truise
Lors clerc ne lai ne escuier,
Que il ne le doie huier.

Ainz que ses sires rendist ame,
Qu’ele estoit de Turinge dame,
Fesoit merveilles a oïr :
Lors la veïssiez esjoïr
Et de feste fere enrainie
Qu’ele ert a privee mesnie,
Sanz compaigne d’estrange gent.
Ne demandoit pas le plus gent
Mantel qui fust dedenz sa chambre,
Si com l’estoire me remambre,
Més le plus vil et le plus sale.
Ainsinc aloit parmi la sale
Et bien disoit a bouche ouverte :
“Quant je serai en grant poverte,
Ainsinc serai més, tout sanz doute.”
Puis ot ele povreté toute
Et bien prophetiza le puis
De povreté ou cheï puis,
Si com vous orrez aprés dire
Se vos entendez la matire.

Toz jors a la Çaine par rente ,
Ne cuidiez pas que je vous mente,
Fesoit la dame un grant mandé
La ou li povre erent mandé
Que la dame entor li savoit.
A trestoz cels lor piez lavoit
Et besoit aprés essuier,
Ja ne li peüst anuier ;
Et puis fesoit mesiaus venir :
Qui lors l’en veïst couvenir,
Laver les piez, besier les mains !
Et trestout ce estoit du mains,
Qu’avoec aus se voloit seoir
Et les voloit ou vis veoir.
Lors sermonoit en tel maniere :
“Moult devez bien a bele chiere,
Biau seignor, souffrir ce martire.
N’en devez duel avoir ne ire,
Qu’endroit de moi j’ai la creance,
Se vous prenez en paciance
Cest enfer qu’en cest siecle avez
Ne se Dieu mercier savez,
De l’autre enfer serez tuit cuite
Or sachiez ci a grant merite.”

Ainsinc la dame sermonoit
Et puis aprés si lor donoit
A boivre et a mangier et robe,
Que ne les servoit d’autre lobe.
Se j’estoie bons escrivains ,
Ainz seroie d’escrire vains
Que j’eüsse dit la moitié
De l’amor et de l’amistié
Que Dieu moustroit et jor et nuit,
Et je dout qu’il ne vous anuit.
Or a la dame ainsinc vescu
Que de sa vie a fet escu
Por s’ame desfendre et couvrir
Et por saint paradis ouvrir
Envers li aprés son decés.
Pou en verrez famés de tés
Qui facent autant por lor ame.
Ainsinc vesqui la bone dame
Tant com ses sires fu en vie.
Or orrez la tierce partie
Qui parole de sa vevee,
Ou ele fu forment grevee.

Ces deus dames qui juré orent,
Qui la vie a la dame sorent,
S’acorderent si bien ensamble
Que l’une reson l’autre samble,
Par qoi cil qui l’enqueste firent
Moult durement s’en esjoïrent ;
Et ces deus avoient veüe
La bone vie et conneüe
Que ceste dame avoit menee
Qui tant fu et sage et senee.


Bons ouvriers est qui ne se lasse :
Itels ouvriers toz autres passe.
Qui porroit trover tel ouvrier,
Moult i avroit bon recouvrier ;
Et moult est bons a metre en oevre
Bons ouvriers qui sanz lasser oevre.
Cest ouvrier vous vueil descouvrir,
Por l’ouvrier vueil la bouche ouvrir.
Li bons cuers qui Dieu doute et aime,
Et la bouche qui le reclaime,
Et li cors qui les oevres fet
Et en paroles et en fet :
Ces trois choses mises ensamble
C’est li ouvriers, si com moi samble ;
C’est cil qui Dieu sert et aeure,
C’est li labors que il labeure.
Ceste dame tele oevre ouvra,
Bons ouvriers fu, bien s’aouvra,
Car senz lasseir le Roi de gloire
Servi, ce tesmoingne l’estoire.

La mort, qui fet a son passage
Passer chascun et fol et sage,
I fet ci passer Landegrave.
La dame remaint dame veve ;
Dame non pas, més povre fame,
Que petit douterent lor ame
Li chevalier d’iluec entor.
Fors du chastel et de la tor
La getent et de son douaire ;
Ne li lessent en nul repaire
A qu’ele se puisse açouper
Ne penre repast ne souper.
Li freres son seignor vivoit
Qui jones hom ert et si voit
L’outrage que l’en sa suer fet,
C’onques n’amenda ce forfet.
Or a quanques demandé a,
Or a ce a qu’ele bea,
Or a ele sa volenté
Puis qu’ele chiet en orfenté.
C’est ce qu’ele onques plus prisa,
C’est ce qu’a Dieu plus requis a ;
Et por ce dist ci Rustebués :
Qui a bués bee si a bués.

La dame est du chastel issue ;
En la cité s’en est venue
Chiés un tavernier en la cort ;
Et la taverniere la cort
Et li dist : “Dame, bien viegniez !”
Li taverniers bien enseigniez
Li dist : “Dame, venez seoir :
Pieça més ne vous poi veoir.
“Or est mestiers que l’en me voie :
L’en m’a tolu quanques j’avoie,
Dist la bone dame en plorant,
De ce vois je Dieu aorant.”
Ainsinc jut la nuit en l’ostel,
C’onques més dame ne l’ot tel,
Més li gesirs petit li grieve :
D’entor la mienuit se lieve,
Si ala oïr les matines
Aus Cordeliers, més ses voisines
N’i aloient pas a tele aeure.
Moult mercie Dieu et aeure
De ceste tribulacion,
Et par moult grant devocion
Pria toz les Freres Meneurs
Graces rendissent des honeurs
A Dieu que il li avoit fetes
Et de ce qu’il li a soutretes.

De grant charge l’a deschargie ,
Quar, qui richece a enchargie,
L’ame est chargie d’une charge
Dont trop a envis se descharge,
Que moult s’i delite la char ;
Tel charge fet le large eschar.
Qui de tel charge est deschargiez,
Si ne met pas en sa char giez
Li Maufez por l’ame enchargier.
Ne se vout pas cele chargier
De tel charge, ainz la descharga :
Mise jus toute la charge a ;
Or la repraingne qui se viaut :
Chargiez ne puet voler en haut.

A l’endemain, sachiez de voir
Que nus ne l’osa recevoir
En son ostel por herbergier ;
Ainz mena chiés un sien bergier,
Ses enfanz et ses damoiseles.
Or i a plus dures noveles,
Qu’il fast si froit que la dedenz
Firent tuit martiaus de lor denz.
La froidure lor fu destroite,
Et la meson estoit estroite.
Li bachelers, il et sa fame,
S’en issirent fors por lor dame.
Dist la dame : “Se je veïsse
Nostre oste, graces li rendisse
De ce qu’il nous a ostelez,
Més li osteus n’est gueres lez.”
A l’endemain est revenue
A l’ostel dont ele ert issue,
Més nus des hommes son seignor
Ne li porte foi ne honor ;
Chascuns du pis qu’il puet li fet
Sanz ce que riens n’i a mesfet.
Chiés les parenz de par le pere,
Ne sai chiés cousin ou chiés frere,
Ses enfanz norrir envoia :
Cele remest qui Dieu proia.

Une foiz aloit a l’eglise
Por escouter le Dieu servise,
Si passoit une estroite rue.
Contre li se rest embatue
Une viellete qui venoit,
Cui ele s’aumosne donoit.
Moult avoit en la rue fange,
Si fu la voie moult estrange ;
De pierres i ot un passage.
La viellete, qui pou fu sage,
Geta la dame toute enverse
En cele grant boe diverse.
La dame d’iluec se leva,
Desvesti soi si se lava
Et rist assez de l’aventure
Et de la vielle et de l’ordure.

Petit menja et petit but ,
Que la maladie li nut
Ou ele ot grant piece geü.
Sus se leva si a veü
Lez li une fenestre grant.
Cele qui d’orer fu en grant
Mist son chief fors par la fenestre
Por gracier le Roi celestre.
Quant les iex dot, longuement pleure,
Longuement en ce plor demeure,
Et quant les iex vers le ciel oevre,
Le plorer pert, joie recuevre ;
Et mena ainsinc tele vie
Jusqu’endroit l’eure de complie
A iex clos plaine de tristece,
A l’ouvrir recuevre leece.
Puis dist la dame : “Ha ! Rois de gloire,
Puis qu’avoir me veus en memoire,
Ensamble o toi sanz departir
Estre vueil et tu repartir
Me vueilles, sire, de ton regne
Et de t’amor qui partout regne.”

Ysentruz, qui plus fu s’amie
Que nule de sa compaignie,
Li dist : “Dame, a cui avez tant
Dit ces paroles que j’entant ?”
Sainte Elysabiaus li respont
Et les paroles li despont ;
Son secré li a descouvert
Et dist : “Je vi le ciel ouvert
Et vi Dieu vers moi enclinier,
Qui nului ne veut engingnier.
Conforter me vint du torment
Et de l’angoisse qui forment
M’avoit tenu jusc’orendroit.
En cel point et en cel endroit
Que le ciel vi, si fui en joie ;
Quant les iex d’autre part tornoie,
Lors si me couvenoit plorer,
Et la grant joie demorer.”

Or avint en celui termine,
De la dame de bone orine,
C’une seue tante, abeesse
De ce païs, fu moult engresse
C’uns siens freres, cui ele ert niece,
La meïst chiés li une piece,
Si com tel dame, a grant honor,
Jusqu’ele eüst autre seignor.
Evesques estoit d’un païs
Vers cele Hongrie laïs.
Celes qu’avoec la dame estoient,
Qui chastee vouee avoient,
Orent grant paor de s’alee
Et qu’ele ne fust mariee
Et la dame les reconforte
Et dist : “Miex voudroie estre morte
Qu’avoir ma foi vers Dieu mentie,
Vers qui je me sui assentie
A estre sa fame espousee.
Tels resons ne sont que rousee,
Ne vous en devez desconfire :
Toutes resons se lessent dire.
Sachiez, se mon oncle m’esforce
Que je praingne mari a force,
Je m’en fuirai en aucun leu
Ou je me ferai un tel geu
Que je me coperai le nez :
S’ert li mariages remez,
Qu’il n’ert lors nus hom qui ait cure
De si desfete creature.”

Cil siens oncles la fist mener
A un chastel, tant qu’assener
La peüst a aucun preudomme ;
Et vous savez, ce est la somme
D’amer Dieu fist samblant et chiere,
Si n’en fu fausse ne doubliere.
Dementieres qu’en tel torment
Estoit dementanz si forment,
Vint uns messages qui aporte
Noveles et hurte a la porte,
Qu’en son païs l’estuet errer
Les os son seignor enterrer
C’on aporte d’outre la mer.
Cele qui tant le pot amer
Rendi graces a Dieu le pere
Et a la seue douce Mere
De ce qu’ainsinc l’a conseillie.
De l’errer s’est appareillie,
Vint ou li vavassor l’atendent
Qui les os enterrer commandent
En un cloistre d’une abeïe.
Or ait Diex rame en sa baillie !

Landegrave fu mis en terre.
La dame pristrent a requerre
Que ele a Turinge s’en viengne :
Il atorneront sa besoingne
De son douaire en itel guise
Com la droiture le devise.
Dist l’evesques : “Ele i ira,
Més que chascuns m’afiera
Que son douaire li rendrez
Tantost qu’a Turinge vendrez.”
Més pou prisa douaire et don ,
Si qu’arriers s’en vint a bandon
Au leu dont ele estoit issue.
Més pou i est aresteüe
Quant ses mestres, par estovoir,
Mestre Corras, l’en fist movoir.
De son douaire estoit la vile
Et li chastiaus, ce n’est pas guile ;
Més avoir n’i pot remanance,
Qu’ele i ere sor la pesance
De cels qui aidier li devoient
Et il a force li grevoient.
Issi s’en, qu’issir l’en covint ;
A une vilete s’en vint
Si entra en une meson
Qui n’estoit pas moult de seson
Par les paroiz estoit ouverte
Et par deseure descouverte.
Fols est qui por tel leu s’orgueille.
Assez i pleüst se la fueille
Des arbres n’en ostast la pluie :
S’a pluie moille, a chaut essuie.
N’i menjue saumon ne trute,
Barbiau ne luz, la bien estrute ;
Du pain menjue volentiers,
Non pas tant com li est mestiers ;
Ne li chalut du seureplus.
Ausi fu comme en un reclus,
Et sa gent si com gent recluse :
N’est pas droiz que Diex les refuse.
Li chauz, li venz et la fumee
I estoit bien acoustumee :
Ce les grevoit aus iex forment
Et les metoit en grief torment.
Nequedent ses mains en tendoit
Vers Dieu et graces l’en rendoit.
D’iluec s’en ala a Mapur.
Une meson fete de mur
De boe et de mauvais mesrien,
Si viels que il ne vaut més rien,
Ot ilec ; moult i demora,
Dieu i servi et aora.
A la bone dame donerent
Deus mile mars, a tant finerent
De son douaire si ami.
Ainz n’en retint marc ne demi :
Tout departi aus povres genz.
Ainsi s’en ala li argenz.

Or li furent remez encor
Robes, vessel d’argent et d’or
Et dras de soie a or batuz :
Si fu li orguex abatuz
C’onques nul n’en vout retenir ;
A Dieu en lessa couvenir.
El non du Pere esperital
Fonda iluec un hospital ;
Iluec couchoit a grant honor
Moult de povres Nostre Seignor ;
A boivre, a mengier lor donoit,
Tout le sien i abandonoit.
De ses amis en fu blasmee
Et ledengie et mesamee
Et clamee fole musarde,
Por ce que les povres regarde.
Quant tels choses pooit oïr,
Riens nel pooit plus esjoïr.
En paine, en tribulacion
Et en sa grant temptacion
La conforta, ce dist l’estoire,
Aprés Dieu, la pape Grigoire
Qui par lettres la saluoit
Et moult d’escriz li envoioit
Ou moult avoit enseignement
Par qu’ele vesquist chastement,
Examples de sainz et de saintes
Et de douces paroles maintes ;
Et li prometoit a avoir
Avoec tout cë un douz avoir :
C’est la joie de paradis
Que li saint conquistrent jadis.
S’ele vousist greignor avoir,
Grant seignorie et grant avoir
Eüst eü plus que devant :
Tout ne prise un trespas de vant.

Mestre Corras bien li sermone
Temporels chose ne foisone :
Tost est passé du soir au main
Tels richeces c’on a en main ;
Ainsinc s’en vont comme eles vienent
Que l’en ne set qu’eles devienent.
L’amor de Dieu ot si ou cuer
Toutes tels choses geta fuer.
Des diz au mestre li souvint
Si que par force li couvint
Enfanz et richece oublier,
Et seignorie et marier.
Lors dist ele a ses chamberieres :
“Diex a oïes mes proieres.
Seignorie que j’aie eüe
Ne pris pas un rain de següe ;
Mes enfanz aim pou plus d’ainsins
Que les enfanz a mes voisins ;
A Dieu les doing, a Dieu les lais :
Face en son plesir des or mais !
En despiz, en detractions,
En autres tribulacions
Sachiez de voir, tant m’i delite
Que la joie n’est pas petite.
Je n’aim fors Dieu tant seulement,
Mon creator, mon sauvement.”

Mestre Corras moult la tentoit ;
Par ce que plus la tormentoit.
Li ostoit d’entor li la gent
Dont plus li estoit bel et gent.
Ce fist por li plus tormenter
Et por li fere gaimenter.
Dist Ysentruz : “Por ce que plus
M’amoit que tout le seureplus,
Me mist il fors de la meson ;
Et se n’i sot autre reson
Fors li grever et anoier,
Et por croistre le Dieu loier
Par cele tribulacion :
Ez vous toute s’entencion.
Sa compaigne qui des enfance
Ot fet avoec li penitance
Li osta, si que de nous deus
Li engreignoit toz jors li deuls.
Por nous deus moult sovent ploroit
Por ce que sanz nous demoroit.
Que vous feroie longue rime ?
La gent felonesse et encrime
Mist entor li, la bone osta.
Si cruels vielles a oste a
S’ele mesprent, eles l’encusent ;
A li grever moult sovent musent.
Ne l’estuet pas pensser a trufes :
Batre la font et doner bufes
Quant mestre Corras a li vient.
Puis que des bulles li sovient
Que Diex reçut, si les reçoit :
Ainsinc vaint la char et deçoit.
Toz jors a bien fere s’amort
Des enfance jusqu’a la mort.
Tant comme au siecle fu en vie,
Por haïne ne por envie
Ne por mal c’on li feïst trere,
Ne lessa onques a bien fere.”
Ainsinc dist Ysentruz et Gronde ,
Les deus meillors dames du monde ;
Lor seremenz si bien s’acorde
Ce c’une dit l’autre recorde.


Esperance d’avoir pardon
Ou par penitance ou par don
Fet endurer mainte mesaise.
Li endurers fet moult grant aise,
Quar moult legierement endure
Qui eschive paine plus dure.
Ceste dame, qui pou dura,
Penitance dure endura
Por avoir vie pardurable
Avoec le Pere esperitable.

Ici dist la quarte partie,
La ou est la fins de sa vie,
Qu’ele avoit une damoisele
Qui avoit autel non comme ele :
Andeus Elysabiaus ont non.
Preude fame et de grant renon
Fu moult ceste, ce dist l’estoire.
Por ce c’on la peüst miex croire,
Jura qu’ele diroit le voir
De quanqu’ele porroit savoir
De toute la vie sa dame ;
Ainsainc le jura deseur s’ame.

“Seignors, dist ele, ce sachiez :
Sanz mauvés visces, sanz pechiez
Est moult ma dame, et de vertuz
Est moult li siens cors revestuz.
Oï avez en quel maniere
Aus povres fesoit bele chiere.
Aus povres fist plus grant servise
Puis qu’ele fu en l’Ordre mise
Que onques n’avoit fet devant.
Aucune foiz et moult souvant
Lor donoit, ce dist Ysabiaus,
Le més qui plus lor estoit biaus.”
Et dist encor que une dame,
Guertrus, qui estoit gentiz fame,
Vint veoir ceste dame sainte
Dont l’en disoit parole mainte.
Bertous, uns enfes, vint o soi.
De Dieu servir avoit grant soi,
Se li pria moult doucement
Qu’a Dieu priast devotement
Que Diex l’espreïst de sa flame
Si que sauver en peüst s’ame.
Elysabel Dieu reclama,
Que de cuer finement ama,
Qu’a l’enfant otroiast sa grace.
Ne demora gueres d’espace,
Quant il et la dame prioit,
Que li enfes haut s’escrioit :
“Dame, lessiez vostre oroison,
Que Diex m’a mis hors de prison
Et m’a de s’amor eschaufé
Et mis hors des mains au Maufé !”
A chascun ainsinc avenoit
Qui por tel cas a li venoit.
Ce li avint que je recort
Un an tout droit devant sa mort.

Or avint, si com d’aventure,
C’une trop bele creature
Vint a li, s’ot non Herluïz.
Li corages li ert fuïz
De Dieu amer parfetement,
Ainz ot mis son entendement
A ses beles treces pingnier.
Ne vint pas por li enseignier
Comment l’en devoit Dieu servir
Por saint paradis deservir :
Une seue suer vint veoir,
Conforter et lez li seoir,
Qui chiés cele dame gisoit.
Or n’est nus hom, s’il devisoit
Comment ele avoit biaus chevols,
Qui ne fust au deviser fols ;
Quar qui delez li s’acoutast,
Il deïst qu’ors en degoutast,
Tant par estoient crespe et blonde :
Tant de si biaus n’avoit el monde.
Ces cheveus si crespes et biaus
Fist coper sainte Elysabiaus ;
Et cele pleure et brait et crie
Si que hautement fu oïe.
Les genz qui cest afere virent
A ceste bone dame dirent
Por qu’ele avoit ce chief tondu.
La dame lor a respondu :
“Seignor, fet ele, a briez paroles,
N’ira ele mie aus caroles :
Bien cuideroit estre honie
A tout sa teste desgarnie.”
Lors commanda c’on li apele
A li venir cele pucele.
Cele i vint ; adonc li demande
De ses cheveus reson li rande
Qu’il li ont au siecle valu,
Puis que l’ame en pert son salu.
“Dame, ja en orrez la voire.
Ou nonnain blanche ou nonnain noire
Eusse esté, se mi chevol
N’eüssent fet mon cuer si fol.
“Dont aim je miex tondue soies,
Tout por toi metre en bones voies,
Que li miens filz fust empereres,
Si m’aït mesires sainz Peres.”
Ainsinc la prist et la deçut,
En l’Ordre avoec li la reçut.
En ce meïsme jor avint ,
Que Herluïz en l’Ordre vint,
Cinquante marz dona d’argent
Et departi a povre gent.
Més ne pot pas cele pecune
Departir de jors sanz la lune.
Li povre s’en vont, li plus fort ;
Cil qui plus orent de confort
Mestier demorerent o soi ;
Més cil n’orent ne fain ne soi,
Ainçois furent a grant delit
Bien peü et s’orent bon lit,
Bien aaisiez trestout a point,
Lor piez lavez et furent oint,
Qui crevé erent de mesaise.
Que diroie ? Tant orent aise
Qu’oublié orent la destrece
Et chanta chascuns de leece,
Quar povres qui a bien sanz faille
Met tout le mal a la viez taille.

Esbatre estoit alee un jor
Si comme ele estoit a sejor ;
Loing trova de son hospital
Une fame qui aloit mal.
La bone dame fist la couche,
Dedenz une granche l’acouche ;
L’enfant reçut et en fu baille,
La premiere fu qui le baille.
Lever le fist et baptisier ;
Son non, qui tant fist a prisier,
Mist a l’enfant s’en fu marraine :
Tel marraine n’a més el raine.
Chascun jor le mois tout entier
Sot bien leenz le droit sentier :
Bien la porvit en sa gesine
De pain, de vin et de cuisine.

Quant li termines fu passez
La ou ele ot eü assez
Quanques droit a tel fame fu,
Le pain, le vin, la char, le fu
Et le baing quant il fu a point,
Que de mesaise n’i ot point,
Et du moustier fu revenue,
Et la dame s’est desvestue
De son mantel grant aleüre
Et de sa propre chauceüre,
Avoec tout douze coloingnois ,
Dont li uns vaut quatre tornois,
Tout li done, lors s’en parti
Quant tout ce li ot reparti.
Et cele et ses mariz ensamble
S’en fuïrent, si com moi samble.
L’enfant lessierent en l’osté,
Tout l’autre avoir en ont osté.
Devant c’on commençast matines,
Ces deus qu’a Dieu sont enterines
Ysabiaus oïr le service
Et sa dame sont a l’eglise
Venues. Quant la dame i vint,
De sa fillole li souvint :
Ysabel savoir i envoie.
Cele vint la. Que vous diroie ?
N’i trova que l’enfant dormant.
Ez vous celi en grant tormant ;
A sa dame en est revenue
Et li dist la descouvenue.
“Va donc, fet ele, l’enfant querre,
Puis qu’alé sont fors de la terre !”
Por norrir l’envoia la dame
Tout maintenant enchiés la fame
D’un chevalier, qui sa voisine
Estoit et de moult franche orine.

Lors envoia querre le juge
Qui les droiz de la cité juge,
Si commanda c’on les querist
La ou li querres s’aferist.
Demandé furent et rouvé
Et quis, ainz ne furent trové.
Dist Ysabiaus : “Ma dame chiere,
L’en nes puet en nule maniere
Trover. Priez a Dieu le Pere
Que il rende a l’enfant sa mere.”
Cele dist qu’ele n’oseroit,
Que mestre Corras le savroit,
Més face en Diex sa volenté.
Ainz n’i ot plus dit ne chanté.
Ne demora mie granment,
Se li escripture ne ment,
Li mariz et la fame vindrent ;
A genillons lez li se tindrent
Et regehirent lor pechié
Dont Maufez les ot entechié ;
Devant li distrent par couvant
Qu’aler ne pooient avant ;
Remede quistrent du mesfet
Que sanz reson avoient fet.
Lors distrent les genz du chastel
Que des sollers ne du mantel
N’avra point, ainz ert departi,
Por ce que vilment s’en parti.
La dame lor dist : “Bien me plest,
Fetes en tout quanques droiz est.”
A une pucele donerent
Le mantel qu’a celi osterent :
Cele voua relegion
Tantost de bone entencion ;
Une veve rot en ses piez
Les sollers qu’ele avoit chauciez ;
Et cele reprist son enfant
Qu’ele ot lessié mauvesemant ;
La vile lesse si s’en ist :
Tant grate chievre que mal gist.

Ermenjart, qui relegieuse
Estoit moult et fu curieuse
De servir Dieu parfetement,
Refist ainsi son serement.
Ainz fu de gris abit vestue
Que la dame se fust rendue,
Et bien dist qu’ele acoustuma,
La dame qui tel coustume a,
A menistrer aus povres seule.
Jusques lors ne menjoit lor gueule
Qu’ele meïsme les pessoit,
Que pou ou noient les lessoit.
Tant estoit la dame humble et simple
Aniaus d’or et joiaus et guimple
Vendoit et en prenoit l’argent
Por doner a la povre gent.
Ci n’avoit mie grant orgueil,
C’un enfant qui n’avoit c’un œil
Et s’ert tingneus, si com moi mambre,
Porta la nuit sis foiz a chambre.
Si grant pitié de lui avoit
Ses drapiaus ordoiez lavoit
Et l’aresnoit si doucement
Com s’eüst grant entendement.

Puis qu’ele fu en l’Ordre entree
Tel coustume a acoustumee :
Les malades baignoit ses cors
Et les traioit de lor lit fors,
Les baigniez recouchoit arriere
Et les couvroit a bele chiere ;
Et fist coper une cortine
Qui la meson toute encortine
Por les baingniez enveloper
Por ce sanz plus la fist coper.

Une mesele si poacre
Qu’il n’avoit si desi en Acre
Couchoit la dame et la levoit,
Que nule riens ne li grevoit.
Les piez et les mains li lavoit
Et les plaies qu’ele i savoit,
Qu’ele gisoit en l’ospital :
N’onques li cuers ne l’en fist mal.
Ses compaignes ne la pooient
Regarder, ainçois s’en fuioient.
Moult aleja sa maladie :
Au chief de la herbergerie
La coucha por miex aaisier
Et por les plaies apaisier ;
Moult doucement a li aloit,
A li moult doucement parloit.

La laine qui de l’abeïe
Venoit, ce tesmoigne sa Vie,
Filoit et si offroit l’argent
Qu’el gaaignoit a cele gent.
Des mains li ostoient quenoille
Por ce que trop fesoit besoingne ;
Si doutoient de li grever
Et si la fesoient lever
Por esbatre et esbanoier ;
Més moult li pooit anoier
Quant rien ne li lessoient fere,
Si prenoit sa quenoille a trere
Por le filer appareillier,
Quar toz jors voloit traveillier.
Gros poissons, que li envoioient
Riche homme qu’entor li estoient,
Fesoit vendre et doner por Dieu :
Ne les metoit en autre preu.

Son pere noveles oï
Teles que pas ne s’esjoï,
Que l’en li dist sa fille estoit
Si povre que ele vestoit
Robe de laine sanz color ;
S’en ot li preudom grant dolor
Dont l’estoire ci endroit conte.
Li rois i envoia un conte :
Preudom ert et bon crestien
Si ot non li quens Pavien ;
Et li dist : “Quant vous revenez,
Ma fille avoec vous amenez.”
Li quens se parti de Hongrie
A moult trés bele compaignie,
De chevauchier bien s’entremist ;
Ce ne sai je combien il mist
A venir jusqu’a Mapur droit ;
Si la trova en tel endroit
Qu’il ne la cuida pas trover ;
Et lors pot il bien esprover
Les paroles de la poverte
C’on avoit au roi descouverte,
Quar il la trova el chastel
Afublee d’un viez mantel
Dont la pane le drap passoit ;
Li porters toute la lassoit.
Si la trova laine filant,
Et si ne filoit pas si lant
Com les autres, més a granz trais.
Et li preudom s’est avant trais ;
Quant il la vit si povrement,
Si se merveille durement
Et dist : “Je voi ci grant desroi ;
Ainz més ne vi fille de roi
Laine filer n’avoir tel robe.
Ceste ne fet pas trop le gobe :
La ou sa manche li depiece,
D’autre drap i met une piece.”
Volentiers l’en eüst menee
Et l’eüst moult miex assenee
De sa vie et enchiés son pere,
Quar vie menoit trop amere.
Il s’en ala, n’enmena point,
Et cele remest en tel point.

En yver par la grant froidure,
Se gisoit sor la chaume dure,
Deus coutes metoit desus soi ;
S’ele avoit assez fain et soi
Si se pensse que ne l’en chaut,
Puis qu’ele avoit aus costez chaut.
Aucune foiz ce li avint
Que mestre Corras a li vint
Por li mener, si l’en menoit.
De sa laine li remanoit
A filer, si rendoit la laine ;
De l’argent retenoit sa paine
Et lor rendoit l’autre partie
Quant la seue en estoit partie,
Quar leaument vivre voloit
De la laine qu’ele filoit.

Mestre Corras forment cremoit
Por l’amor Dieu que tant amoit
Et disoit une tel reson :
“Doit estre si uns mortels hon
Doutez ? Nenil, més Diex li Peres,
Les cui amors ne sont ameres.”

En un cloistre s’en fu entree
Ou mestre Corras l’ot mandee
Por prendre la conseil le plus
Se il la metroit en reclus ;
Et lors prierent les nonnains
Mestre Corras a jointes mains
Que leenz entrer la feïst,
Si que chascune la veïst.
“Je vueil bien, dist il, qu’ele i aille.”
Nequedent il cuidoit sanz faille
Qu’el n’i entrast por nule chose.
Atant si l’ont leenz enclose :
Chascune d’eles l’a veüe ;
Et quant de leenz fu issue,
Mestre Corras li vint devant
Qui li ala ramentevant :
“Vostre voie est mal emploiee :
Vous estes escommeniee.”
Ne li pot miex la jangle abatre.
A un frere les a fet batre
Qui avoit non frere Gautier.
Mestre Corras dist el sautier
La Miserele toute entiere,
Et cil batoit endementiere.
Ermenjart n’i ot rien mesfet,
Que mestre Corras batre fet ;
Més li mestres bien ce retient :
Bien escorce qui le pié tient.

Lors dist la dame : “Ermenjart suer,
N’aions pas ces cops contre cuer ;
L’erbe qui croist en la riviere
Se plesse puis revient arriere,
Joieusement se lieve et plesse.
Aussi te di, qui le col besse
Por recevoir la descipline
De componction enterine,
Que Diex le mesfet li pardone
Por qui il aus cops s’abandone.”

Ermenjart dit bien et recorde
Que la dame sovent s’acorde
Au vivre de garder diete,
Que sa complexion nel mete
En maladie, que l’orer
Ne couvenist a demorer.

Ses baiasses, ses damoiseles,
Ne pooit pas soufrir que eles
L’apelaissent “dame” a nul fuer,
Fors seul “Elysabel” ou “suer”.
A sa table delez sa coste
Les fet seoir, d’autre les oste
S’a autre vuelent asseoir,
Ainz les veut delez li veoir ;
Mengier les fet en s’escuele :
S’or fu dame, or est damoisele.
Dist Ermenjars, qui moult fu sage :
“Vous querez le nostre domage
De ce que nous orguillissons
Quant lez vous a table seons,
Et aquerrez en cestui geu
Vostre merite et vostre preu.”
Lors respondi la dame adonques :
“En mon giron ne seez onques,
Més or vous i covient seoir,
Si vous porrai de prés veoir.”
Pos et escueles lavoit
La ou ordoiez les savoit,
Com se de l’ostel fust baiasse :
Issi s’use et issi se lasse.
Aus povres sa robe donoit,
Si que petit l’en remanoit.
Por chaufer ou por le pot cuire,
Por eschiver la grant froidure,
Aloit seoir en la cuisine,
Et ne pensse ne ne devine
Fors a regarder vers le ciel.
Pou doutoit lors froidure et giel,
Ne li chaloit s’ele trambloit ;
De ce saint Martin resambloit
Qui vers le ciel regarda tant
Dieu qui les siens toz jors atant.
Aucune foiz sa robe ardoit,
Que que vers le ciel regardoit :
Les baiasses couvenoit corre
Por sa robe du feu rescorre.
La ou li dras estoit usez,
Ja autres n’i fust refusez :
Ne li chaloit ou viez ou nués,
Volentiers le metoit en oes.
Les povres aloit reverchant
Et lor aferes encerchant,
Si lor portoit pain et farine
Cele dame de bone orine.
Puis revenoit a l’orison :
Lors deïssiez qu’est en prison.
Reliques de sainz et de saintes
A nus genouz et a mains jointes
Aoroit volentiers sanz doute :
Bien aloit aprés Dieu lor route.

Mestre Corras sot son grant don .
Qu’ele donoit tout a bandon ;
Se li desfent qu’ele ne doingne
A nul povre qui a li viengne
C’un seul denier a une voie
(Issi de doner la desvoie),
Ou de pain une seule piece :
Moult bien s’en gart, que qu’il li griece.

Une foiz aloit un hermite
Visiter, més voie petite
Ot alé, que li mestres mande
Qu’ele retort, que plus n’atande.
La dame respont au message :
“Amis, bien pert que nous sons sage :
S’or ne resamblons la limace
Ja avrons perdu nostre grace.
La limace gete son cors
De l’escalope toute fors
Par le biau tens, més par la pluie
Rentre enz quant ele li anuie.
Issi covient il or nous fere :
Reperier a nostre repere.”

Un enfant ot petit et tendre,
De ses enfanz trestout le mendre,
Qu’ensus de li fist esloingnier,
Qu’ele doutoit a porloingnier
Ses prieres por cel enfant :
Por ce le venir li desfant.

Et si avoit une coustume
Qu’autre gent gueres n’acoustume
(Ne cuit que jamés nus tele oie),
Que lors qu’ele avoit plus grant joie
Ploroit ele plus tendrement,
Et veïssiez apertement
Qu’il ne paroit dedenz son vis
Corouz ne fronce ; c’ert avis
Ainçois cheoit a lerme plaine
Com li ruissiaus de la fontaine.
Les lermes vienent, c’est la fin,
Du cuer loial et pur et fin.

Une foiz entra en un cloistre
De povres genz qui pas acroistre
Ne se pooient de lor biens :
Fors d’aumosne n’avoient riens.
Ymages li moustrent bien fetes,
Bien entaillies et portretes ;
Moult orent cousté, ce li samble,
Ainçois qu’eles fussent ensamble.
Moult l’en pesa et bien lor moustre
Et moult lor en va a l’encontre
Et dist : “Je croi miex vous en fust
Se ce c’on a mis en ce fust
Por fere entailliez ces ymages
Fust mis en preu, c’or est domages.
Qui a l’amor de Dieu el cuer,
Les ymages qu’il voit defuer
Si ne li font ne froit ne chaut ;
Endroit de moi il ne m’en chaut ;
Et bien sachiez ce me conforte
Que chascuns crestiens les porte,
Les ymages, el cuer dedenz.
Les levres muevre ne les denz
Ne font pas la relegion,
Més la bone componcion.”

Ne pooit oïr les paroles
Qui vienent de penssees voles,
Ainz disoit de cuer graciex
“Ou est or Diex li gloriex ?”
C’est a dire qui a savoir
Que de Dieu doit paor avoir
Qu’il ne mespraingne en son servise.
Or avez oï en quel guise
Vesqui ; encore i a assez
(Mes je sui d’escrire lassez)
De pascience et de pitié,
De charité et d’amistié
Et de sens et d’umilité,
De douçor et de charité,
De foi et de misericorde
Assez plus que ne vous recorde,
Si com nous avons bien apris
De cels qui entre bons est pris
De bon regnier avoir au siecle,
Qui nous distrent la droite riegle
Et qui sont eü sanz dangier
A son boivre et a son mengier.

Ysabiaus, dont je dis devant,
Fu avoec li a son vivant,
Qui tout issi le tesmoigna ;
Més a ce plus de tesmoing a,
Qu’autres i furent, ce me samble,
Qui bien s’acorderent ensamble.


Moult est fols qu’en son cors se fie,
Quar la mort, qui le cors desfie,
Ne dort mie quant li cors veille,
Ainz li est toz jors a l’oreille.
N’est fors que prez li granz avoirs ;
Tout va, et biauté et savoirs :
Por c’est cil fols qui s’en orgueille,
Quar il les pert, vueille ou ne vueille.
Folie et orgueil sont parent ;
Sovent i est bien apparant.
Tout va, ce trovons en escrit,
Fors que l’amor de Jhesucrist.

Li fel, li mauvés, li cuivers,
Qui adés a les iex ouvers
A regarder la mauvese oevre,
Qui nule foiz sa bouche n’uevre
Por bien parler ne por bien dire,
Doit bien avoir le cuer plain d’ire
Quant du siecle doit departir ;
De duel li doit li cuers partir
Quant il voit bien sanz sejorner
Que il n’en puet plus retorner ;
Perdre li estuet cors et ame
Et metre en perdurable flame.
Més li bons qui a Dieu servi
Et qui a le cors asservi
Au siecle por l’ame franchir,
Cil ne puet cheoir ne guenchir
Que s’ame n’ait isnel le pas
Paradis aprés le trespas ;
Liement le passage passe
Qui toz maus au passer trespasse.
En la mort a felon passage,
Passer i estuet fol et sage ;
Qui cel pas cuide trespasser
En fol cuidier se puet lasser :
Tout li estuet lessier, tout lesse.
La mort ne fet plus longue lesse
A ceste dame ci endroit ;
Por ce vous vueil dire orendroit
De sa Vie ce que j’en truis.
Ne dites pas que je contruis,
Ainz sachiez bien en verité
C’est droiz escriz d’auctorité.

Ysabiaus dist : “Seignor, j’estoie
Lez ma dame ou je me seoie
Quant ele ert au point de la mort ;
Et lors oï, non gueres fort,
Une douce voiz et serie :
De son col me vint cele oïe.
Tornee ert devers la paroi,
Et lors se torna devers moi ;
Se li dis lors tout esraument :
“Chanté avez trop doucement,
Ma damë. — As le tu oï ?
“Oïl, il m’a tout esjoï.”
Lors dist : “Uns oiselés chantoit
Lez moi, si qu’il m’atalentoit
De chanter : por ce si chantai ;
Grant confort de son douz chant ai.”
Et quant nous vit delez son lit,
Si vous di moult li embelit
Et dist : “Dites, que feriiez
Se ci l’Anemi veiiez ?”
Moult petit demoré i a
Quant a haute voit s’escria :
“Fui de ci, fui ! Fui de ci, fui !”
Ce oï je et a ce fui.
Puis dist aprés : “Or s’en va cil ;
Parlons de Dieu et de son Fil ;
Li parlers pas ne nous anuit,
Quar il est prés de mienuit
Et a tele eure fu il nez
Li purs, li fins, li afinez ;
Et s’ot en lui si douce touche
Qu’il vout estre mis en la couche.
Lors cria il l’estoile clere
Qu’il fu nez de sa douce Mere,
Qui les trois rois a lui conduit
Sanz avoir nul autre conduit.”

Au parler de Dieu deïssiez,
Se vous el vis la veïssiez,
Qu’ele n’avoit mal ne dolor,
Que lors ne perdist ja color.
Dire li oï de sa bouche
Ermenjart que li jors aprouche
Que Diex apelera les siens,
Dont fu lie sor toute riens.

En cele eure qu’ele fina,
Cele qui si douce fin a
Fu tout ausi comme endormie,
Qu’au trespasser n’est point fenie.
Quatre jors fu li cors sor terre
C’on ne le muet n’on ne l’enterre :
Une odor si douce en issoit
Qui de grant dousor remplissoit
Toz tels qui entor li venoient,
Qui envis la biere lessoient.
Au cors couvrir n’ot pas riote :
Couvers fu d’une grise cote ;
Le vis, d’un drap, c’on ne le voie :
N’i ot autre or ne autre soie.
Assez i vint grant aleüre
De gent coper sa vesteüre ;
Des cheveus et du mammeron
Li copa l’en le sommeron ;
Doiz de piez et ongles de mains
Li copa l’en, ce fu du mains :
Toute l’eüssent derompue,
Qui ne lor eüst desfendue.

Povre gent et malade et sain
Vindrent leenz trestuit a plain ;
Chascuns la plaint et la gaimante,
Com s’ele lor fust mere ou tante.
Anuiz sambleroit a retrere,
Qui vous conteroit tout l’afere.
Par tout est bien chose seüe,
Ce set la gent grant et menue,
Et par les tesmoins par couvent,
Que Diex la resveilloit sovent
De ses secrez, et nis li angle
N’estoient pas de li estrange ;
Lui meïsme vit face a face,
Et moult d’angles a grant espasse.
Et lors que ele estoit ravie,
C’on deïst qu’ele ert endormie,
Avoit moult trés clere la chiere :
C’estoit avis qu’en bon lieu iere.
De ce se tut, bien le cela,
Fors a gent ne le revela
D’ordre, sage et relegieuse,
Qui n’estoit fole n’envieuse,
Quar moult doutoit en son memoire
Qu’el ne cheïst en vaine gloire ;
Quar el ne l’avoit pas apris,
Ainçois avoit le bon mors pris
D’estre piteuse dés enfance,
Et a fere grief penitance.

Assez vous puis ci raconter
Chose qu’a anui puet monter,
Quar je n’ai pas dit la moitié
De l’amor et de l’amistié
Qu’a Dieu moustroit et jor et nuit,
Quar je dout qu’il ne vous anuit ;
Et nequedent, s’il vous grevoit
Et s’il anuier vous devoit,
Vous di la ou ele habita
Seize mors i resuscita ;
Un avuogle raluma la
Qui devotement i ala,
Qui onques oeil n’ot en la teste
Ne samblant ou il deüst estre,
Dont chascuns quil vit se merveille :
Més Diex fet bien si grant merveille.
Puis qu’ele fu mise en la chasse
De plon, vous di une granz masse
D’uile decoru goute a goute
Qui petit et petit degoute ;
Et c’est bien a savoir certain,
C’on le puet bien venir a plain.
Goute de rousee resamble
Quant l’une goute a l’autre assamble,
Si com du cors saint Nicolas,
Qu’ainz nus des deus n’ot le col las
De fere oevre de charité,
Ce set chascuns de verité.

Ceste dame saintisme et sainte
Qu’ainz de Dieu servir ne fu fainte,
Apertement et main a main,
Trespassa tout droit l’endemain
Des octaves la saint Martin,
En yver, si com je retin.
En l’ospital, en sa chapele
Fu enterree, comme cele
Qui de saint Nicolas la fist,
Vers qui onques rien ne mesfist.
Par la volenté Jhesucrist,
Si com nous trovons en escrit,
Vindrent abé et autre gent
Qu’a l’enterrer furent serjent
Et li firent trés biau servise,
Tel com l’en puet fere en eglise.

Uns riches hom vint a sa chasse,
Ou moult avoit d’orgueil grant masse
Et de trés grant pechié mortel,
Quar, se la mort l’eüst mort tel,
En enfer en alast errant,
Ne sus morel ne sus ferrant.
Vers la dame fist sa clamor,
Quar moult i ot foi et amor.
Gariz fu envers le Maufé
Qui de ce l’avoit eschaufé.
Cil riches hom bien le connut,
Qu’ainz puis temptement ne li mut
Par quoi rencheïst en pechié
Dont Maufé l’avoit entechié.

Tel dame fu de toz endroiz,
Qu’ele fesoit les contrez droiz,
Les sours oïr, fols ravoier ;
Onques ne la sot deproier
Qui de son mal n’eüst santé :
Ne vous avroie hui tout chanté.
Assez fist de miracles biaus
Ma dame sainte Elysabiaus.
Bien la doivent enfant amer,
Qu’en li ne troverent amer ;
Ne lor fu dure ne amere,
Ainçois lor fu sanz amer mere.
Et li jovent en lor jovance
La doivent amer sanz doutante,
Quar de la mort esperitel
En gari mains ; et tout itel
Fist ele de temporel mort,
Qu’ele resuscita le mort.
Amer la doivent povre et riche,
C’onques aus povres ne fu chiche,
Ainz lor donoit sanz retenir
Quanqu’a ses mains pooit tenir.
Ainsinc fist la beneüree
(Bien dut s’ame estre asseüree)
Dont Rustebués a fet la rime.
Se Rustebués rudement rime
Et se rudece en sa rime a,
Prenez garde qui la rima.

Rustebuef, qui rudement oevre,
Qui rudement fet la rude oevre,
Qu’assez en sa rudece ment,
Rima la rime rudement.
Quar por nule riens ne croiroie
Que bués ne feïst rude roie,
Tant i meïst l’en grant estude.
Se Rustebués fet rime rude,
Je n’i part plus, més Rustebués
Est ausi rudes comme uns bués.
Més une riens me reconforte :
Que cil por qui la fis la porte
A la roïnë Ysabel
De Navarre, cui moult ert bel
Que l’en li lise et qu’ele l’oie,
Et moult en avra el grant joie.

Mesire Erars la me fist fere,
De Lezignes, et toute trere
Du latin en rime françoise,
Quar l’estoire est bele et cortoise.
L’estoire de la dame a fin,
Qu’a Dieu ot cuer feable et fin.
De fin cuer, loial finement :
Se l’estoire en la fin ne ment,
Bien dut finement definer,
Quar bien volt son tens afiner
En servir de penssee fine
Celui seignor qui sanz fin fine.
Or prions donques a celi
A cui tant bien fere embeli
Que por nous deprit a celui
Dieu qui ne refuse nului,
Et par sa proiere en profit Cele
Qui fu et sa mere et s’ancele
Que il nous otroit cele joie
Que il a cele dame otroie.
Explicit. Diex en soit loez !
Dites Amen vous qui l’oez.
