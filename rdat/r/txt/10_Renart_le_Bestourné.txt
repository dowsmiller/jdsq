Renars est mors : Renars est vis !
Renars est ors, Renars est vils :
Et Renars regne !
Renars a moult regné el regne ;
Bien i chevauche a lasche regne,
Col estendu.
L’en le devoit avoir pendu,
Si com je l’avoie entendu,
Més non a voir :
Par tens le porrez bien savoir.
Il est sires de tout l’avoir
Mon seignor Noble,
Et de la brie et du vingnoble.
Renars fist en Costantinoble
Bien ses aviaus ;
Et en cases et en caviaus
N’i laissa vaillant deus naviaus
L’empereor,
Ainz en fist povre pecheor.
Par pou ne le fist pescheor
Dedenz la mer.
Ne doit l’en bien Renart amer,
Qu’en Renart n’a fors que l’amer :
C’est sa droiture.
Renars a moult grant norreture :
Moult en avons de sa nature
En ceste terre.
Renars porra movoir tel guerre
Dont moult bien se porroit soufferre
La regions.
Me sires Nobles li lyons
Cuide que sa sauvations
De Renart viegne.
Non fet, voir (de Dieu li soviegne !),
Ainçois dout qu’il ne l’en aviegne
Domage et honte.
Se Nobles savoit que ce monte
Et les paroles que l’en conte
Parmi la vile, —
Dame Raimborc, dame Poufile,
Qui de lui tienent lor concile,
Ça dis, ça vint,
Et dient c’onques més n’avint
N’onques a franc cuer ne sovint
De tel geu faire !
Bien li deüst membrer de Daire
Que li sien firent a mort traire
Par s’avarisce.
Quant j’oi parler de si lait visce,
Par foi toz li cuers m’en herice
De duel et d’ire
Si fort que je ne sai que dire ;
Quar je voi roiaume et empire
Trestout ensamble.
Que dites vous que il vous samble
Quant me sires Nobles dessamble
Toutes ses bestes,
Qu’il ne pueent metre lor testes,
Aus bons jors ne aus bones festes,
En sa meson,
Et se n’i set nule reson,
Fors qu’il doute de la seson
Que n’enchierisse ?
Més ja de ceste anee n’isse
Ne més coustume n’establisse
Qui ce brassa !
Quar trop vilain fet embraça.
Roneaus li chiens le porchaça
Avoec Renart.
Nobles ne set engin ne art
Ne c’uns des asnes de Senart
Qui busche porte :
Il ne set pas de qu’est sa porte.
Por ce fet mal qui li enorte
Se tout bien non.
Des bestes orrez ci le non
Qui de mal fere ont le renon
Toz jors eü.
Moult ont grevé, moult ont neü ;
Aus seignors en est mescheü,
Et il s’en passent ;
Assez amblent, assez amassent,
C’est merveille qu’il ne se lassent.
Or entendez
Com Nobles a les iex bandez :
Et se son ost estoit mandez
Par bois, par terre
Ou porroit il trover ne querre
En qui il se fiast de guerre
Se mestier iere ?
Renars porteroit la baniere ;
Roneaus, qu’a toz fet laide chiere,
Feroit la bataille premiere,
O soi nului :
Bien vos puis dire de celui
Ja nus n’avra honor de lui
De par servise ;
Quant la chose seroit emprise,
Ysengrins, que chascuns desprise,
L’ost conduiroit
Ou, se devient, il s’en fuiroit ;
Bernars l’asne les desduiroit
O sa grant croiz.
Cil quatre sont fontaine et doiz,
Cil quatre ont l’otroi et la voiz
De tout l’osté.
La chose gist sor tel costé
C’onques rois de bestes n’ot té
Le bel aroi.
Cist sont bien mesnie de roi
Il n’aiment noise ne desroi
Ne grant murmure.
Quant me sires Nobles pasture,
Chascuns s’en ist de sa pasture,
Nus n’i remaint :
Par tens ne savrons ou il maint.
Ja autrement ne se demaint
Por querre avoir,
Qu’il en porra assez avoir
Et cil ont assez de savoir
Qui font son conte.
Bernars gete, Renars mesconte,
Ne connoissent honor de honte.
Roneaus abaie ;
Et Ysengrins pas ne s’esmaie,
Le sëau porte : “Troupt, quel paie !”
Gart chascuns soi !
Ysengrins a un filz o soi
Qu’a toz jors de mal fere soi,
S’a non Primaut ;
Renars un, qui a non Grimaut :
Poi lor est conment ma rime aut,
Més que mal facent
Et que toz les bons us effacent.
Diex lor otroit ce qu’il porchacent,
S’avront la corde :
Lor ouvraingne bien s’i acorde,
Quar il sont sanz misericorde
Et sanz pitié,
Sanz charité, sanz amistié.
Mon seignor Noble ont tuit getié
De bons usages :
Ses ostex samble uns reclusages.
Assez font paier de musages
Et d’avaloingnes
A ces povres bestes lontaingnes,
A cui il font de grant essoingnes.
Diex les confonde
Qui sires est de tout le monde !
Et je rotroi que l’en me tonde
Se maus n’en vient ;
Quar d’un proverbe me sovient
Que l’en dit : tout pert qui tout tient.
C’est a bon droit.
La chose gist sor tel endroit
Que chascune beste vodroit
Que venist l’Once.
Se Nobles çopoit a la roinsce,
De mil n’est pas un qui en gronce :
C’est voirs sanz faille.
L’en senesche guerre et bataille :
Il ne me chaut més que bien n’aille.
