Ahi ! ahi ! Diex, rois de gloire,
Tant vous ai eü en memoire
Tout ai doné et despendu
Et tout ai aus povres tendu :
Ne m’est remez vaillant un sac.
Bien m’a dit li evesque “Eschac !”
Et m’a rendu maté en l’angle :
Sanz avoir m’a lessié tout sangle.
Or m’estuet il morir de fain
Se je n’envoi ma robe au pain.
Et ma mesnie, que fera ?
Ne sai se Diex les pestera...
Diex ? Oïl ! qu’en a il a fere ?
En autre lieu l’escovient trere ;
Ou il me fet l’oreille sorde
Qu’il n’a cure de ma falorde.
Et je li referai la moe :
Honiz soit qui de lui se loe !
N’est riens c’on por avoir ne face :
Ne pris riens Dieu ne sa manace.
Irai me je noier ou pendre ?
Je ne m’en puis pas a Dieu prendre,
C’on ne puet a lui avenir.
Ha ! qui or le porroit tenir
Et bien batre, a la retornee
Molt avroit fet bone jornee !
Més il s’est en si haut leu mis
Por eschiver ses anemis
C’on n’i puet trere ne lancier.
Se or pooie a lui tancier
Et combatrë et escremir,
La char li feroie fremir.
Or est lasus en son solaz ;
Laz ! chetis, et je sui es laz
De povreté et de soufrete.
Or est bien ma vïele frete,
Or dira l’en que je rasote ;
De ce sera més la riote,
Je n’oserai nului venir,
Entre gent ne devrai seoir,
Que l’en m’i mousterroit au doi.
Or ne sai je que fere doi,
Or m’a bien Diex servi de guile.


Qu’est-ce ? qu’avez vous, Theophile ?
Por le grant Dé, quel mautalent
Vous a fet estre si dolent ?
Vous soliiez si joiant estre !


C’on m’apeloit seignor et mestre
De cest pais, ce sez tu bien,
Or ne me lesse on nule rien ;
S’en sui plus dolenz, Salatin,
Quar en françois ne en latin
Ne finai onques de proier
Celui c’or me veut asproier
Et qui me fet lessier si monde
Qu’il ne m’est remez riens el monde.
Or n’est nule chose si fiere
Ne de si diverse maniere
Que volentiers ne la feïsse,
Par tel qu’a m’onor revenisse :
Li perdres m’est honte et domages.


Biaus sire, vous dites que sages ;
Quar qui a apris la richece,
Molt i a dolor et destrece
Quant l’en chiet en autrui dangier
Por son boivre et por son mengier :
Trop i covient gros mos oïr.


C’est ce qui me fet esbahir.
Salatin, biaus tres douz amis,
Quant en autrui dangier sui mis
Par pou que li cuers ne m’en crieve.


Je sai or bien que molt vous grieve
Et molt en estes entrepris :
Comme hom qui est de si grant pris
Molt en estes mas et penssis.


Salatin, frere, or est ensis,
Se tu riens pooies savoir
Par qoi je peüsse ravoir
M’onor, ma baillie et ma grace,
Il n’est chose que je n’en face.


Voudriiez vous Dieu renoier
Celui que tant solez proier,
Toz ses sains et toutes ses saintes,
Et si devenissiez, mains jointes,
Hom a celui qui ce feroit
Qui vostre honor vous renderoit,
Et plus honorez seriiez,
S’a lui servir demoriiez,
C’onques jor ne peüstes estre.
Creez moi, lessiez vostre mestre.
Qu’en avez vous entalenté ?


J’en ai trop bone volenté :
Tout ton plesir ferai briefment.


Alez vous en seürement :
Maugrez qu’il en puissent avoir,
Vous ferai vostre honor ravoir.
Revenez demain au matin.


Volentiers, frere Salatin.
Cil Diex que tu croiz et aeures
Te gart, s’en ce propos demeures !


Ha ! laz, que porrai devenir ?
Bien me doit li cors dessenir
Quant il m’estuet a ce venir.
Que ferai, las ?
Se je reni saint Nicholas
Et saint Jehan et saint Thomas
Et Nostre Dame,
Que fera ma chetive d’ame ?
Ele sera arse en la flame
D’enfer le noir.
La la covendra remanoir :
Ci avra trop hideus manoir,
Ce n’est pas fable.
En cele flambe pardurable
N’i a nule gent amiable,
Ainçois sont mal, qu’il sont deable :
C’est lor nature ;
Et lor mesons rest si obscure
C’on n’i verra ja soleil luire,
Ainz est uns puis toz plains d’ordure.
La irai gié !
Bien me seront li dé changié
Quant, por ce que j’avrai mengié,
M’aura Diex issi estrangié
De sa meson ;
Et ci avra bone reson.
Si esbahiz ne fu més hom
Com je sui, voir...
Or dit qu’il me fera ravoir
Et ma richece et mon avoir.
Ja nus n’en porra riens savoir :
Je le ferai !
Diex m’a grevé : jel greverai,
Ja més jor ne le servirai !
Je li ennui :
Riches serai se povres sui !
Se il me het, je harrai lui :
Preingne ses erres
Ou il face movoir ses guerres !
Tout a en main et ciel et terres :
Je li claim cuite,
Se Salatins tout ce m’acuite
Qu’il m’a promis.


Uns crestiens s’est sor moi mis,
Et je m’en sui molt entremis ;
Quar tu n’es pas mes anemis...
Os tu, Sathanz ?
Demain vendra, se tu l’atans.
Je li ai promis quatre tans :
Aten le don,
Qu’il a esté molt grant preudon :
Por ce si a plus riche don ;
Met li ta richece a bandon...
Ne m’os tu pas ?
Je te ferai plus que le pas
Venir, je cuit ;
Et si vendras encore anuit,
Quar ta demoree me nuit
Si ai beé.


Bagahi laca bachahé
Lamac cahi achabahé
Karrelyos
Lamac lamec bachalyos
Cabahagi sabalyos
Baryolas
Lagozatha cabyolas
Samahac et famyolas
Harrahya.


Tu as bien dit ce qu’il i a :
Cil qui t’aprist riens n’oublia.
Molt me travailles.


Qu’il n’est pas droiz que tu me failles
Ne que tu encontre moi ailles
Quant je t’apel.
Je te faz bien suer ta pel.
Veus tu oïr un geu novel ?
Un clerc avons
De tel gaaing com nous savons :
Soventes foiz nous en grevons
Por nostre afere.
Que loez vous du clerc a fere
Qui se voudra ja vers ça trere ?


Comment a non ?


Theophiles par son droit non.
Molt a esté de grant renon
En ceste terre.


J’ai toz jors eü a lui guerre
C’onques jor ne le poi conquerre.
Puis qu’il se veut a nous offerre,
Viengne en cel val,
Sanz compaignie et sanz cheval.
N’i avra gueres de travail :
C’est prés de ci.
Molt avra bien de lui merci
Sathan et li autre nerci ;
Més n’apiaut mie
Jhesu, le fil sainte Marie :
Ne li ferïons point d’aïe.
De ci m’en vois...
Or soiez vers moi plus cortois :
Ne me traveillier més des mois,
Va, Salatin,
Ne en ebrieu ne en latin !


Or sui je venuz trop matin ?
As tu riens fet ?


Je t’ai basti si bien ton plet,
Quanques tes sires t’a mesfet
T’amendera,
Et plus forment t’onorera
Et plus grant seignor te fera
C’onques ne fus.
Tu n’es or pas si du refus
Com tu seras encor du plus.
Ne t’esmaier :
Va la aval sanz delaier.
Ne t’i covient pas Dieu proier
Ne reclamer
Se tu veux ta besoingne amer.
Tu l’as trop trové a amer,
Qu’il t’a failli.
Mauvesement as or sailli ;
Bien t’eüst ore mal bailli
Se ne t’aidaisse.
Va t’en, que il t’atendent ; passe
Grant aleüre.
De Dieu reclamer n’aies cure.


Je m’en vois. Diex ne m’i puet nuire
Ne riens aidier,
Ne je ne puis a lui plaidier.


Venez avant, passez grant pas.
Gardez que ne resamblez pas
Vilain qui va a offerande.
Que vous veut ne que vous demande
Vostre sires ? Il est molt fiers !


Voire, sire, il fu chanceliers
Si me cuide chacier pain querre.
Or vous vieng proier et requerre
Que vous m’aidiez a cest besoing.


Requiers m’en tu ?




Tes mains, et si devien mes hon :
Je t’aiderai outre reson.


Vez ci que je vous faz hommage,
Més que je raie mon domage,
Biaus sire, dés or en avant.


Et je te refaz un couvant
Que te ferai si grant seignor
C’on ne te vit onques greignor.
Et puis que ainsinques avient,
Saches de voir qu’il te covient
De toi aie lettres pendanz
Bien dites et bien entendanz ;
Quar maintes genz m’en ont sorpris
Por ce que lor lettres n’en pris.
Por ce les vueil avoir bien dites.


Vez les ci : je les ai escrites.


Theophile, biaus douz amis,
Puis que tu t’es en mes mains mis,
Je te dirai que tu feras.
Ja més povre homme n’ameras.
Se povres hom sorpris te proie,
Torne l’oreille, va ta voie.
S’aucuns envers toi s’umelie,
Respon orgueil et felonie.
Se povres demande a ta porte,
Si garde qu’aumosne n’en porte.
Douçor, humilitez, pitiez
Et charitez et amistiez,
Jeüne fere, penitance,
Me metent grant duel en la pance.
Aumosne fere et Dieu proier
Ce me repuet trop anoier.
Dieu amer et chastement vivre,
Lors me samble serpent et guivre
Me menjue le cuer el ventre.
Quant l’en en la meson Dieu entre
Por regarder aucun malade,
Lors ai le cuer si mort et fade
Qu’il m’est avis que point n’en sente,
Cil qui fet bien si me tormente.
Va t’en, tu seras seneschaus :
Lai les biens et si fai les maus.
Ne jugier ja bien en ta vie,
Que tu feroies grant folie
Et si feroies contre moi.


Je ferai ce que fere doi.
Bien est droiz vostre plesir face
Puis que j’en doi ravoir ma grace.


Or tost ! lieve sus, Pinceguerre,
Si me va Theophile querre,
Se li renderai sa baillie.
J’avoie fet molt grant folie
Quant je tolue li avoie,
Que c’est li mieudres que je voie :
Ice puis je bien por voir dire.


Vous dites voir, biaus trés douz sire.


Qui est ceenz ?
“Je sui uns clers.
“Theophiles, biaus sire chiers,
Or ne soiez vers moi si fiers.
Mes sires un pou vous demande,
Si ravrez ja vostre provande,
Vostre baillie toute entiere.
Soiez liez, fetes bele chiere,
Si ferez et sens et savoir.


Deable i puissent part avoir !
J’eusse eüe l’eveschié,
Et je l’i mis, si fis pechié.
Quant il i fu, s’oi a lui guerre
Si me cuida chacier pain guerre.
Tripot lirot por sa haïne
Et por sa tençon qui ne fine ! ...
G’i irai, s’orrai qu’il dira.


Quant il vous verra, si rira
Et dira por vous essaier
Le fist. Or vous reveut paier
Et serez ami com devant.


Or disoient assez souvant
Li chanoine de moi granz fables :
Je les rent a toz les deables !


Sire, bien puissiez vous venir !


Si sui je ! Bien me soi tenir,
Je ne sui pas cheüs par voie !


Biaus sire, de ce que j’avoie
Vers vous mespris jel vous ament
Et si vous rent molt bonement
Vostre baillie. Or la prenez,
Quar preudom estes et senez,
Et quanques j’ai si sera vostre.


Ci a molt bone patrenostre,
Mieudre assez c’onques més ne dis !
Dés or més vendront dis et dis
Li vilain por moi aorer,
Et je les ferai laborer.
Il ne vaut rien qui l’en ne doute.
Cuident il je n’i voie goute ?
Je lor serai fel et irous.


Theophile, ou entendez vous ?
Biaus amis, penssez de bien fere.
Vez vous ceenz vostre repere ;
Vez ci vostre ostel et le mien.
Noz richeces et nostre bien
Si seront dés or més ensamble.
Bon ami serons, ce me samble ;
Tout sera vostre et tout ert mien.


Par foi, sire, je le vueil bien.


Pierres, veus tu oïr novele ?
Or est tornee ta rouele,
Or t’est il cheü ambes as.
Or te tien a ce que tu as,
Qu’a ma baillie as tu failli.
L’evesque m’en a fet bailli,
Si ne t’en sai ne gré ne graces.


Theophile, sont ce manaces ?
Dés ier priai je mon seignor
Que il vous rendist vostre honor,
Et bien estoit droiz et resons.


Ci avoit dures faoisons
Quant vous m’aviiez forjugié.
Maugré vostres, or le rai gié :
Oublié aviiez le duel !


Certes, biaus chiers sire, a mon vuel
Fussiez vous evesques eüs
Quant nostre evesques fu feüs ;
Més vous ne le vousistes estre
Tant doutiiez le roi celestre.


Thomas, Thomas, or te chiet mal
Quant l’en me ra fet seneschal.
Or leras tu le regiber
Et le combatre et le riber.
N’avras pior voisin de moi.


Theophile, foi que vous doi,
Il samble que vous soiez yvres.


Or en serai demain delivres,
Maugrez en ait vostre visages.


Par Dieu ! Vous n’estes pas bien sages :
Je vous aim tant et tant vous pris !


Thomas, Thomas, ne sui pas pris :
Encor porrai nuire et aidier !


Il samble vous volez plaidier.
Theophile, lessiez me en pais !


Thomas, Thomas, je que vous fais ?
Encor vous plaindrez bien a tens
Si com je cuit et com je pens.


Hé laz, chetis, dolenz, que porrai devenir ?
Terre, comment me pués porter ne soustenir
Quant j’ai Dieu renoié et celui voil tenir
A seignor et a mestre qui toz maux fet venir ?

Or ai Dieu renoié, ne puet estre teü :
Si ai lessié le basme, pris me sui au seü.
De moi a pris la chartre et le brief receü
Maufez, se li rendrai de m’ame le treü.

Hé Diex, que feras tu de cest chetif dolent
De qui l’ame en ira en enfer le boillant
Et li maufez l’iront a leur piez defoulant ?
Ahi ! terre, quar oevre, si me va engloutant !

Sire Diex, que fera cist dolenz esbahis
Qui de Dieu et du monde est hüez et haïs
Et des maufez d’enfer engingniez et trahis ?
Dont sui je de trestoz chaciez et envahïs ?

Hé ! las, com j’ai esté plains de grant nonsavoir
Quant j’ai Dieu renoié por un petit d’avoir !
Les richeces du monde que je voloie avoir
M’ont geté en tel leu dont ne me puis ravoir.

Sathan, plus de set anz ai tenu ton sentier ;
Maus chans m’ont fet chanter li vin de mon chantier.
Molt felonesse rente m’en rendront mi rentier ;
Ma char charpenteront li felon charpentier.

Ame doit l’en amer : m’ame n’ert pas amee,
N’os demander la Dame qu’ele ne soit dampnee.
Trop a male semence en semoisons semee
De qui l’ame sera en enfer sorsemee.

Ha ! las, com fol bailli et com fole baillie !
Or sui je mal baillis et m’ame mal baillie.
S’or m’osoie baillier a la douce baillie,
G’i seroie bailliez et m’ame ja baillie.

Ors sui, et ordoiez doit aler en ordure.
Ordement ai ouvré, ce set Cil qui or dure
Et qui toz jours durra, s’en avrai la mort dure.
Maufez, com m’avez mors de mauvese morsure !

Or n’ai je remanance ne en ciel ne en terre.
Ha ! las, ou est li lieus qui me puisse soufferre ?
Enfers ne me plest pas ou je me voil offerre ;
Paradis n’est pas miens, que j’ai au Seignor guerre.

Je n’os Dieu reclamer ne ses sainz ne ses saintes,
Las, que j’ai fet hommage au deable mains jointes.
Li Maufez en a lettres de mon anel empraintes.
Richece, mar te vi ! J’en avrai dolors maintes.

Je n’os Dieu ne ses saintes ne ses sainz reclamer,
Ne la tres douce Dame que chascuns doit amer.
Més por ce qu’en li n’a felonie n’amer,
Se je li cri merci nus ne m’en doit blasmer.


Sainte roïne bele,
Glorieuse pucele,
Dame de grace plaine
Par qui toz biens revele,
Qu’au besoing vous apele
Delivrez est de paine ;
Qu’a vous son cuer amaine
Ou pardurable raine
Avra joie novele.
Arousable fontaine
Et delitable et saine,
A ton Filz me rapele !

En vostre douz servise
Fu ja m’entente mise,
Més trop tost fui temptez.
Par celui qui atise
Le mal et le bien brise
Sui trop fort enchantez.
Car me desenchantez,
Que vostre volentez
Est plaine de franchise,
Ou de grant orfentez
Sera mes cors rentez
Devant la fort justice.

Dame sainte Marie,
Mon corage varie
Ainsi que il te serve,
Ou ja més n’ert tarie
Ma dolors ne garie,
Ains sera m’ame serve.
Ci aura dure verve
S’ainz que la mors m’enerve
En vous ne se marie
M’ame qui vous enterve.
Souffrez li cors deserve
L’ame ne soit perie.
Dame de charité
Qui par humilité
Portas nostre salu,
Qui toz nous a geté
De duel et de vilté
Et d’enferne palu,
Dame, je te salu !
Ton salu m’a valu,
Jel sai de verité.
Gar qu’avoec Tentalu
En enfer le jalu
Ne praingne m’erité !

En enfer ert offerte,
Dont la porte est ouverte,
M’ame par mon outrage.
Ci aura dure perte
Et grant folie aperte
Se la praing herbregage.
Dame, or te faz hommage :
Torne ton douz visage ;
Por ma dure deserte,
El non ton Filz le sage,
Ne souffrir que mi gage
Voisent a tel poverte !

Si comme en la verriere
Entre et reva arriere
Li solaus que n’entame,
Ainsinc fus virge entiere
Quant Diex, qui es ciex iere,
Fist de toi mere et dame.
Ha ! resplendissant jame,
Tendre et piteuse fame,
Car entent ma proiere
Que mon vil cors et m’ame
De pardurable flame
Rapelaisses arriere.

Roïne debonaire,
Les iex du cuer m’esclaire
Et l’obscurté m’esface,
Si qu’a toi puisse plaire
Et ta volenté faire :
Car m’en done la grace.
Trop ai eü espace
D’entre en obscure trace ;
Encor m’i cuident traire
Li serf de pute estrace ;
Dame, ja toi ne place
Qu’il facent tel contraire !

En vilté, en ordure,
En vie trop obscure
Ai esté lonc termine :
Roïne nete et pure,
Quar me pren en ta cure
Et si me medecine.
Par ta vertu devine
Qu’adés est enterine
Fai dedenz mon cuer luire
La clarté pure et fine
Et les iex m’enlumine,
Que ne m’en voi conduire.

Li proieres qui proie
M’a ja mis en sa proie :
Pris serai et preez,
Trop asprement m’asproie.
Dame, ton chier Filz proie
Que soie despreez.
Dame, car leur veez,
Qui mes mesfez veez,
Que n’avoie a leur voie.
Vous qui lasus seez,
M’ame leur deveez
Que nus d’aus ne la voie.


Qui es tu, va, qui vas par ci ?


Ha ! Dame, aiez de moi merci !
C’est li chetis
Theophile, li entrepris,
Que maufé ont loié et pris.
Or vieng proier
A vous, Dame, et merci crier,
Que ne gart l’eure qu’asproier
Me viengne cil
Qui m’a mis a si grant escil.
Tu me tenis ja por ton fil,
Roïne bele.


Je n’ai cure de ta favele.
Va t’en, is fors de ma chapele !


Dame, je n’ose.
Flors d’aiglentier et lis et rose,
En qui li Filz Dieu se repose,
Que ferai gié ?
Malement me sent engagié
Envers le Maufé enragié.
Ne sai que fere :
Ja més ne finerai de brere.
Virge, pucele debonere,
Dame honoree,
Bien sera m’ame devoree,
Qu’en enfer fera demoree
Avoec Cahu.


Theophile, je t’ai seü
Ça en arriere a moi eü.
Saches de voir,
Ta chartre te ferai ravoir
Que tu baillas par nonsavoir.
Je la vois querre.


Sathan ! Sathan ! es tu en serre ?
S’es or venuz en ceste terre
Por commencier a mon clerc guerre,
Mar le penssas.
Rent la chartre que du clerc as,
Quar tu as fet trop vilain cas.


Je la vous rande ?
J’aim miex assez que l’en me pende !
Ja li rendi je sa provande
Et il me fist de lui offrande
Sanz demorance
De cors et d’ame et de sustance.


Et je te foulerai la pance !


Amis, ta chartre te raport.
Arivez fusses a mal port
Ou il n’a solaz ne deport.
A moi entent :
Va a l’evesque et plus n’atent ;
De la chartre li fai present
Et qu’il la lise
Devant le pueple en sainte yglise,
Que bone gent n’en soit sorprise
Par tel barate.
Trop aime avoir qui si l’achate :
L’ame en est et honteuse et mate.


Volentiers, Dame !
Bien fusse mors de cors et d’ame.
Sa paine pert qui ainsi same,
Ce voi je bien.


Sire, oiez moi, por Dieu merci !
Quoi que j’aie fet, or sui ci.
Par tens savroiz
De qoi j’ai molt esté destroiz.
Povres et nus, maigres et froiz
Fui par defaute.
Anemis, qui les bons assaute,
Ot fet a m’ame geter faute,
Dont mors estoie.
La Dame qui les siens avoie
M’a desvoié de male voie
Ou avoiez
Estoie et si forvoiez
Qu’en enfer fusse convoiez
Par le deable,
Que Dieu, le pere esperitable,
Et toute ouvraingne charitable
Lessier me fist.
Ma chartre en ot de quanqu’il dist ;
Seelé fu quanqu’il requist.
Molt me greva,
Par poi li cuers ne me creva.
La Virge la me raporta
Qu’a Dieu est mere,
La qui bonté est pure et clere ;
Si vous vueil proier, com mon pere,
Qu’el soit leüe,
Qu’autre gent n’en soit deceüe
Qui n’ont encore aperceüe
Tel tricherie.


Oiez, por Dieu le Filz Marie,
Bone gent, si orrez la vie
De Theophile
Qui Anemis servi de guile.
Ausi voir comme est Evangile
Est ceste chose ;
Si vous doit bien estre desclose.
Or escoutez que vous propose.

“A toz cels qui verront ceste lettre commune
Fet Sathan a savoir que ja torna fortune,
Que Theophiles ot a l’evesque rancune,
Ne li lessa l’evesque seignorie nes une.

“Il fu desesperez quant l’en li fist l’outrage ;
A Salatin s’en vint qui ot el cors la rage,
Et dist qu’il li feroit molt volentiers hommage
Se rendre li pooit s’onor et son domage.

“Je le guerroiai tant com mena sainte vie,
C’onques ne poi avoir desor lui seignorie :
Quant il me vint requerre, j’oi de lui grant envie,
Et lors me fist hommage, si rot sa seignorie.

“De l’anel de son doit seela ceste lettre,
De son sanc les escrist (autre enque n’i fist metre)
Ains que je me vousisse de lui point entremetre
Ne que je le feïsse en dignité remetre.”

Issi ouvra icil preudom.
Delivré l’a tout a bandon
La Dieu ancele.
Marie, la virge pucele,
Delivré l’a de tel querele.
Chantons tuit por ceste novele.
Or levez sus,
Disons : “Te Deum laudamus”.
