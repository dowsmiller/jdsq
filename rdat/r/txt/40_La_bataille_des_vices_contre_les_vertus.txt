Puis qu’auteurs et auctoritez
S’acordent que c’est veritez
Qui est oiseus de legier peche,
Et cil s’ame trahist et treche
Qui sanz ouvrer sa vie fine,
Quar tel vie n’est mie fine,
Por ce me vueil a oevre metre
Si com je m’en sai entremetre :
C’est a rimer une matire ;
En leu d’ouvrer a ce m’atire,
Quar autre ouvraingne ne sai fere.
Or entendez a mon afere,
Si orrez de deus Ordres saintes
Que Diex a eslues en maintes,
Qu’aus vices se sont combatu
Si que vice sont abatu
Et les vertuz sont essaucies ;
S’orrez comment els sont haucies
Et comment visce sont vaincu.
Humilité par son escu
A Orgueil a la terre mis,
Qui tant estoit ses anemis.
Larguece i a mis Avarisce,
Et Deboneretez un visce
C’on apele Ire la vilaine ;
Et Envie, qui partout raine,
Rest vaincue par Charité ;
De ce dirai la verité :
C’est or ce que poi de gent cuide.
Proesce ra vaincue Accide,
Et Abstinence Gloutonie
Qui mainte gent avoit honie
Et mainte richece gastee.
S’orrez comment dame Chastee,
Qui tant est fine et nete et pure,
A vaincue dame Luxure.
N’a pas bien soissante et dis anz ,
Se Rustebués est voir disanz,
Que ces deus saintes Ordres vindrent,
Qui les fez aus Apostres tindrent
Par preeschier, par laborer,
Par Dieu servir et aorer.
Menor et Frere Prechëeur,
Qui des ames sont peschëeur,
Vindrent par volenté devine.
Je di por voir, non pas devine,
S’il ne fussent encor venu,
Maint grant mal fussent avenu
Qui sont remez et qui remaingnent
Par les granz biens que il enseignent.
Por preeschier humilité,
Qui est voie de verité,
Por l’essaucier et por l’ensivre
Si comme il truevent en lor livre,
Vindrent ces saintes genz en terre :
Diex les envoia por nous querre.
Quant il vindrent premierement,
Si vindrent assez humblement :
Du pain quistrent, tel fu la riegle,
Por oster les pechiez du siecle.
S’il vindrent chiés povre provoire,
Tel bien comme il ot, c’est la voire,
Pristrent en bone paciance
El non de sainte penitance.
Humilitez estoit petite,
Qu’il avoient por aus eslite :
Or est Humilitez greignor,
Que li Frere sont or seignor
Des rois, des prelas et des contes.
Par foi, si seroit or granz hontes
S’il n’avoient autre viande
Que l’Escripture ne demande,
Et ele n’i met riens ne oste
Que ce c’on trueve enchiés son oste.
Humilitez est tant creüe
C’ Orguex corne la recreüe.
Orguex s’en va, Diex le cravant !
Et Humilitez vient avant ;
Et or est bien droiz et resons
Que si granz dame ait granz mesons
Et biaus palais et beles sales,
Maugré toutes les langues males
Et la Rustebuef tout premiers,
Qui d’aus blasmer fu coustumiers.
Ne vaut il miex c’umilité
Et la sainte divinité
Soit leüe en roial palais,
C’on fist d’aumosnes et de lais
Et de l’avoir au meillor roi
C’onques encor haïst desroi,
Que ce c’on secorust la terre
Ou li fol vont folie querre,
Constantinoble, Rommenie ?
Se sainte Yglise escommenie,
Li Frere pueent bien assaudre
S’escommeniez a que saudre.
Por miex Humilité desfendre,
S’Orguex se voloit a li prendre,
Ont fondé deus palais li Frere,
Que, foi que doi l’ame mon pere,
S’ele avoit leenz a mengier,
Ne sire Orgueil ne son dangier
Ne priseroit vaillant un oef
Deça uit mois, non deça noef ;
Ainz atendroit bien dés le Liege
Con li venist lever le siege.
Or parlent aucun mesdisant
Qui par le païs vont disant
Que, se Diex avoit le roi pris,
Par qui il ont honor et pris,
Moult seroit la chose changie
Et lor seignorie estrangie :
Et tels lor fet or bele chiere
Qui pou avroit lor amor chiere,
Et tels lor fet samblant d’amor
Qui ne le fet fors por cremor.
Et je respont a lor paroles
Et di qu’els sont vaines et voles.
Se li rois fet en aus s’aumosne
Et il de ses biens lor aumosne
Et il en prennent, il font bien ;
Quar il ne sevent pas combien
Ne com longues ce puet durer.
Li sages hom se doit murer
Et garnir por crieme d’assaut :
Por ce vous di, se Diex me saut,
Qu’il n’en font de riens a blasmer.
Se l’en lor fet samblant d’amer,
Il en sevent aucune chose :
Por ce ont il si bien lor cort close
Et por ce font il ce qu’il font.
L’en dit : “mauvés fondement font” :
Por ce font il lor fondement
En terre si parfondement
Quar, s’il estoit demain cheüs
Et li rois Loÿs fust feüs,
Il se penssent bien tout l’afere,
Que il avroient moult a fere
Ainz qu’il eüssent porchacié
Tel joiel comme il ont brassié.
Le bien praingne l’en quant l’en puet,
C’on ne le prent pas quant l’en veut.
Humilitez est si grant dame
Qu’ele ne crient homme ne fame ;
Et li Frere, qui la maintienent,
Tout le roiaume en lor main tienent ;
Les secret encerchent et quierent,
Partout s’embatent et se fierent.
S’on les lest entrer es mesons,
Il i a trois bones resons :
L’une est qu’il portent bone bouche,
Et chascuns doit douter reprouche ;
L’autre, c’on ne se doit amordre
A vilener nule gent d’Ordre ;
La tierce si est por l’abit
Ou l’en cuide que Diex abit,
Et si fet il, je n’en dout mie,
Ou ma penssee est m’anemie.
Par ces resons et par mainte autre
Font il aler lance sor fautre
Larguece desor Avarisce ;
Quar trestoute la char herice
Au mauvés qui les voit venir :
Tart li est qu’il puisse tenir
Chose qui lor soit bone et bele,
Quar il sevent mainte novele,
Si lor fet cil et joie et feste
Por ce qu’il se doute d’enqueste
Et font tel tenir a preudomme
Qui ne croit pas la loi de Romme.
Ainsi font large de l’aver,
De tel qu’il devroient laver
Le don qu’il reçoivent de lui.
Li Frere ne doutent nului,
Ce puet l’en bien jurer et dire.
De Debonereté et d’Ire
Orrez le poingneïs mortel ;
Més en l’estor i ot mort tel
Dont domages fu de sa mort.
La mort qui a mordre s’amort,
Qui n’espargne ne blanc ne noir,
Mena celui a son manoir ;
Si n’estoit pas moult anciens
Et ot non mestre Crestiens ;
Mestres ert de divinité :
Pou verrez més devin ité.
Deboneretez et dame Ire,
Qui sovent a mestier de mire,
Vindrent, lor genz toutes rengies,
L’une des autres estrangies,
Devant l’apostoile Alixandre
Por droit oïr et por droit prendre.
Li Frere Jacobin i furent
Por oïr droit, si comme il durent,
Et Guillaumes de Saint Amor ;
Quar il avoient fet clamor
De ses sermons, de ses paroles.
Si m’est avis que l’apostoles
Bani icel mestre Guillaume
D’autrui terre et d’autrui roiaume.
S’il a partout tel avantage,
Baron i ont honte et domage,
Qu’ainsi n’ont il riens en lor terre,
Qui la verité veut enquerre.
Or dient moult de bone gent,
Cui il ne fu ne bel ne gent
Qu’il fust baniz, c’on li fist tort.
Més ce sachent et droit et tort
C’on puet bien dire trop de voir :
Bien le poez apercevoir
Par cestui qui en fu banis.
Et si ne fu mie fenis
Li plais, ainz dura par grant piece ;
Quar la cort, qui fet et depiece,
Nut Guillaume de Saint-Amor
Et par priere et par cremor.
Cil de cort ne sevent qu’il font,
Quar il font ce qu’autres desfont
Et si desfont ce qu’autres fet :
Ainsi n’avront il jamés fet.
