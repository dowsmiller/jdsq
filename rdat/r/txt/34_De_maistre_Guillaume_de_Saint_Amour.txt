Oiez, prelat et prince et roi,
La desreson et le desroi
C’on a fet a mestre Guillaume :
L’en l’a bani de cest royaume !
A tel tort ne morut més hom.
Qui escille Homme sanz reson
Je di que Diex qui vit et regne
Le doit escillier de son regne.
Qui droit refuse guerre quiert ;
Et mestre Guillaumes requiert
Droit et reson sanz guerre avoir.
Prelat, je vous faz a savoir
Que tuit en estes avillié.
Mestre Guillaume ont escillié
Ou li rois ou li apostoles.
Or vous dirai a briez paroles
Que, se l’apostoiles de Romme,
Puet escillier d’autrui terre homme,
Li sires n’a nient en sa terre,
Qui la verité veut enquerre.
Se li rois dit en tel maniere
Qu’escillié l’ait par la priere
Qu’il ot de la pape Alixandre,
Ci poez novel droit aprendre,
Més je ne sai comment a non,
Qu’il n’est en loi ne en canon ;
Car rois ne se doit pas mesfere,
Por prier c’on li sache fere.
Se li rois dist qu’escillié l’ait,
Ci a tort et pechié et lait,
Qu’il n’afiert a roi ne a conte,
S’il entent que droiture monte,
Qu’il escille homme, c’on ne voie
Que par droit escillier le doie ;
Et se il autrement le fet,
Sachiez de voir qu’il se mesfet.
Se cil devant Dieu li demande,
Je ne respont pas de l’amande :
Li sans Abel requist justise
Quant la persone fu ocise.
Por ce que vous veez a plain
Que je n’ai pas tort, si le plain ;
Et que ce soit sanz jugement
Qu’il sueffre cest escillement,
Je le vous moustre a iex voianz ;
Ou droiz est tors, et voirs noianz.
Bien avez oï la descorde
(Ne covient pas que la recorde)
Qui a duré tant longuement,
Set anz toz plains entirement,
Entre la gent saint Dominique
Et cels qui lisent de logique.
Assez i ot pro et contra ;
L’uns l’autre sovent encontra
Alant et venant a la cort.
Li droit aus clers furent la cort,
Quar cil i firent lor voloir,
Cui qu’en deüst le cuer doloir,
D’escommenier et d’assaudre :
Cui blez ne faut sovent puet maudre.
Li prélat sorent cele guerre,
Si commencierent a requerre
L’Université et les Freres,
Qui sont de plus de quatre meres,
Qu’il lor lessaissent la pais fere ;
Et guerre si doit moult desplere
A gent qui pais et foi sermonent
Et qui les bons exemples donent
Par parole et par fet ensemble,
Si comme a lor oevre me semble.
Il s’acorderent a la pés,
Sanz commencier guerre jamés :
Ce fu fiancé a tenir
Et seëlé por souvenir.
Mestre Guillaumes au roi vint,
La ou des genz ot plus de vint,
Si dist : “Sire, nous sons en mise
Par le dit et par la devise
Que li prelat deviseront :
Ne sai se cil la briseront.”
Li rois jura : “En non de mi,
Il m’avront tout a anemi
S’il la brisent, sachiez sanz faille :
Je n’ai cure de lor bataille.”
Li mestres parti du palais
Ou assez ot et clers et lais.
Sanz ce que puis ne mesfeïst
Ne la pais pas ne desfeïst,
Si l’escilla sanz plus veoir.
Doit cis escillemenz seoir ?
Nenil, qui a droit jugeroit,
Qui droiture et s’ame ameroit.
S’or fesoit li rois une chose
Que mestre Guillaumes propose
A fere voir ce que il conte,
Que l’oïssent et roi et conte
Et prince et prelat tout ensamble,
S’il dit rien que verité samble,
Sel face l’en, ou autrement
Mainte ame ira a dampnement ;
S’il dit chose qui face a tere,
A enmurer ou a desfere
Mestre Guillaumes du tout s’offre
Et otrie, s’il ne se sueffre.
Ne dites pas que ce requiere
Por venir el roiaume arriere ;
Més s’il dit riens qu’aus ames vaille,
Quant il avra dit, si s’en aille
Et vous aiez sor sa requeste
Conscience pure et honeste.
Et vous tuit qui le dit oez,
Quant Diex se mousterra cloez,
Que c’ert au jor du grant Juïse,
Por lui demandera justice
A vous sor ce que je raconte,
Si en avrez paor et honte.
Endroit de moi vous puis je dire
Je ne redout pas le martire
De la mort, d’ou qu’ele me viegne,
S’ele me vient por tel besoingne.
