Sainte Eglize se plaint, ce n’est mie merveille :
Chacuns de guerroier contre li s’apareille ;
Sui fil sunt endormi, n’est nuns qui por li veille ;
Ele est en grant peril se Diex ne la conceille.
Puis que jostice cloche et droiz pant et encline
Et loiauteiz chancele et veriteiz decline
Et chariteiz refroide et foiz faut et deffine,
Je di qu’il n’at ou monde fondement ne racine.
Sainte Eglize la noble, qui est fille de roi,
Espouze Jhesucrit, escole de la loi,
Cil qui l’ont aservie ont fait mout grant desroi.
Ce a fait couvoitize et defaute de foi.
Couvoitize, qui vaut pis c’uns serpans volans,
A tout honi lou monde, dont je sui mout dolanz.
Se Charles fust en France, ou se i fust Rollans,
Ne peüssent contre aux ne Yaumons n’Agolans.
Roume, qui deüst estre de notre foi la fonde,
Symonie, avarice et touz maux y abonde.
Cil sunt plus conchié qui doivent estre monde
Et par mauvais essample honissent tout le monde.
Qui argent porte a Roume asseiz tost provende a :
Hon ne la done mie si com Dieux coumanda.
Hon seit bien dire a Roume : “Si voiles impetrar, da ;
Et si ne voilles dare, enda la voie, enda !”
France, qui de franchise est dite par droit non,
At perdu de franchise le loz et le renon ;
Il n’i a mais nul franc, ne prelat ne baron,
En citei ne en vile ne en religion.
Au tans que li Fransois vivoient en franchise,
Fut par aux mainte terre gaaingnie et conquise,
Si faisoient li roi dou tout a lor devise,
Car hom prioit por aux de cuer en sainte Eglize.
Ainz, puis que notre Sires forma le premier houme
Ne puis que notre peires Adam manja la poume,
Ne fu main Diex douteiz desouz la loi de Roume :
De la vient touz li maux qui les vertuz asoume.
Ainz, puis que li dizimes fut pris en sainte Eglize,
Ne fit li rois de France riens qu’il eüst emprise :
Damiete ne Tunes ne Puille n’en fut prise,
Ne n’en prist Aragon li rois de Saint Denize.
Por quoi ne prend la pape dizime en Alemaigne,
En Gascoigne, en Baviere, en Frise ou en Sardaigne ?
Il n’i a chardenaul, tant haut l’espee saigne,
Qui l’alast querre la por estre rois d’Espaigne.
Des prelaz vos dirons, mais qu’il ne vos anuit.
Diex lor a coumandei veiller et jor et nuit
Et restraindre lor rains et porteir fuelle et fruit
Et lumieres ardans ; mais ne sunt pas teil tuit.
J’ai grant piece pancei a ces doyens ruraux,
Car je cuidai trouveir aucun preudome en aux ;
Mais il n’a si preudoume juques en Roncevaux,
S’il devenoit doiens, qu’il ne devenist maux.
Chenoine seculeir mainnent trop bone vie :
Chacuns a son hosteil, son leu et sa mainie,
Et s’en i a de teiz qui ont grant seignorie,
Qui pou font por amis et asseiz por amie.
Cil qui doivent les vices blameir et laidengier,
Qui sunt prestre curei, i sueffrent molt dongier,
Et s’en i at de teiz qui par sont si legier
Que l’evesques puet dire : “Je fas do lou bergier.”
Covoitize, qui fait les avocas mentir
Et les droiz bestorner et les tors consentir,
Bien les tient en prison, ne les lait repentir
Devant qu’ele lor face le feu d’enfer sentir.
Nos avons deus prevoz, qui font toz laiz de cors,
Car il traient a causes et les droiz et les tors.
Se droiz fust soutenez et li tors estoit tors,
Teiz chevauche a lorain qui troteroit en cors.
Des biens de sainte Eglise se complaint Jhesucriz
Que hon met en joiaux et en vair et en gris,
S’en traïnent les coes et Margoz et Biautrix,
Et li membre Dieu sunt povre, nu et despris.
Molt volentiers queïsse une religion
Ou je m’arme sauvasse par bone entencion ;
Mais tant voi en pluseurs envie, elacion,
Qu’i ne tiennent de l’ordre fors l’abit et le non.
Qui en religion vuet sauvement venir,
Trois chozes li covient et voeir et tenir
C’est chastei, povreté et de cuer obeïr ;
Mais hom voit en trestous le contraire avenir.
En l’ordre des noirs moinnes sunt a ce atournei :
Il soloient Dieu querre, mais il sunt retournei,
Ne Diex n’en trueve nuns, car il sunt destournei
En l’ordre saint Benoit c’on dit le Bestournei.
De ciaux de Preimoutrei me couvient dire voir :
Orgueulz et couvoitize les seit bien desouvoir.
Il sunt par dehors blanc, et par dedens sunt noir :
S’il fussent par tout blanc, il feïssent savoir.
L’ordre de Citiaux taing a boenne et bien seant
Et si croi que il soient preudome et bien creant ;
Mais de tant me desplaisent que il sunt marcheant
Et de charitei faire deviennent recreant.
En l’ordre des chanoines c’om dit saint Augustin
Il vivent en plantei sens noise et sens hustin.
De Jhesu lor souvaingne au soir et au matin :
La chars soeif norrie trait a l’arme venin.
Cordelier, Jacobin sunt gent de bon afaire.
Il deïssent asseiz, mais il les covient taire ;
Car li prelat ne vuelent qu’il dient nul contraire
A ce que il ont fait n’a ce qu’il vuelent faire.
Cordelier, Jacobin font granz afflictions
Si dient car il sueffrent mout tribulations ;
Mais il ont des riche houmes les executions,
Dont il sunt bien fondei et en font granz maisons.
Les blanches et les noires et les grizes nonnains
Sunt souvent pelerines a saintes et a sains.
Se Diex lor en seit grei, je n’en sui pas certains :
S’eles fussent bien sages, eles alassent mains.
Quant ces nonnains s’en vont par le paÿs esbatre,
Les unes à Paris, les autres a Monmartre,
Teiz fois en moinne hom deulz c’on en ramainne quatre,
Car, s’on en perdoit une, il les couvanroit batre.
Or priz je en la fin au Seigneur qui ne ment
Qu’i consaut touz preudoumes et touz picheurs amant
Et nos doint en cet siecle vivre si saintement
Qu’aienz boenne sentance pour nous au Jugement.






Sainte Esglise se plaint, ce n’et mie mervelle :
Chascuns de guerroier contre li s’aparelle ;
Si fil sont endormi, n’est nus qui pour li velle ;
Ele est en grant peril se Dex ne la conselle.

Puis que justice cloche et drois pent et encline
Et veritez chancele et loiautez decline
Et karitez refroide et fois faut et define,
Je di qu’il n’a ou monde fondement ne racine.

Fausse marcheandise est couverte d’usure
Et chaastez est mise arriere pour luxure.
Chascuns pense dou cors et de l’ame n’a cure ;
Or saichiez que li mondes est an grant aventure.

Onkes mais ne veïstes tant de grans prescheours,
Et si ne pert au monde : trop est de pecheours
Ki sont tuit esbahi aussi conme li ours
Et fuient en enfer les galos et les cours.
Ains, puis que Nostre Sire fourma le premier homme
Ne puis que nostres peres Adans menja la pomme,
Ne fu mains Dex doutez desous la loi de Romme :
De Romme vient li max qui les vertus assomme.
Romme, qui deüst estre de nostre foi la fonde,
Symonie, avarice et tous max y abonde.
Cil sont plus conchié qui doivent estre monde,
Et par mauvais essanple ont honni tout le monde.
Qui argent porte a Romme assez tot provende a :
On ne la donne pas si com Diex conmanda.
On set bien dire a Romme : “Si vel impetrar, da !
Et se non velle dare, enda la voie, enda !”
France, qui de franchise est dite par droit non,
A perdue franchise de los et de renon.
Il n’i a mais nul franc, ne prelat ne baron,
N’en cité ne en vile ne en religion.
Ou tans que li François vivoient en franchise,
Fu par aus mainte terre gaaingniee et conquise,
Et faisoient li roi dou tout a leur devise,
Car on prioit pour aux de cuer an sainte Esglise.

J’oseroie bien dire devant tous ceax de Romme
Que Dex ouvreroit plus pour la vois d’un prodomme
Ou pour une viellote qui de bon cuer le nomme
Ke pour tout l’or d’Espaigne, s’il iert en une somme.

Judas li Machabeus dist ancieinnement
Ke victoire n’et pas an grant masse d’argent
N’en grans chevaucheries n’en grant plenté de gent,
Ains vient dou grant signeur qui fist le firmament.
Sainte Esglise la noble, qui est fille de roy,
Espouse Jhesucrist, escole de la loy,
Cil qui l’ont aservie ont fait mout grant desroy.
Ce a fait couvoitise et defaute de foy.
Couvoitise, qui vaut pis que serpens volans,
A honni tout le monde, dont je suiz trop dolans.
Se Karles fust en France, ancore i fust Rolans
Ne n’eust pooir contre aus Yaumons ne Agolans.
Ains, puis que li disimes fu pris en sainte Esglise,
Ne fit li rois de France chose qu’il eust emprise.
Damiete ne Tunnes ne Puille n’en fu prise,
Ne n’en prist Arragon li rois de Saint Denise.

Or se gart bien chascuns : tant que on le penra,
Honnors, joie, victoire as François n’avenra ;
Et se peut bien aprendre cil qui le maintenra,
Par les choses passees, çou qu’il en avenra.

Quant Martins l’apostoile, c’on appeloit Simon,
Donna au fil le roy le regne d’Arragon,
S’il li eüst donné trente jors de pardon,
Il li eust miex valut que faire si fait don.

Onques ne vi disime qui bien fust emploiés,
Ne, puis que l’apostoles fu a ce aploiés
K’a lui disimes fust ne donnez n’otroiés,
Ne pot venir le terme que il fust parpaiés.

Desous la loy de Romme n’a nule region
Ki a Romme obeïsse de cuer se France non ;
Et de s’obedience a si bon guerredon
Que on li taut souvent sa lainne et sa toison.
Pour coi ne prant li papes disime an Alemaingne,
En Baviere, en Seissonne, en Frise et en Sardainne ?
Il n’i a cardonnal, tant haut l’espee çaingne,
Ki l’alast querre la pour estre rois d’Espaingne.
Des prelas vous dirai, mais qu’il ne vous anuit.
Diex lor a conmandé a veillier jour et nuit
Et restraindre lor rains et porter feulle et fruit
Et lumieres ardans ; mais tel ne sont pas tuit.

Quele gent a Diex mis pour garder sa maison !
Sa vigne est desertee, n’i laboure mais hon ;
Li fil Hely la tiennent a tort et sans raison
Et s’i est symonnie plantee de saison.

S’il eschiet une rante a Rains ou a Couloingne,
S’uns prodons la demande, cuidiez vous c’on li doingne ?
Priamides l’emporte sans noise et sans caloingne,
Que Dex est si souffrans que nus ne le resoingne.

Kant Dex vourra sa vigne veoir pour vendengier
Et n’i trovera chose que on i puist mengier,
Des mauvais se vorra mout malement vengier :
Il ne seront pas quite sans plus pour leidengier.
Des biens de sainte Esglise se complaint Jhesucris,
Car on met en joiaus et en vair et en gris,
S’en traïnent lor queues et Margos et Beatris,
Et li membre Dieu sont povre et nu et despris.
Mout volentiers quesisse une religion
Ou je sauvasse m’ame en bonne entencion ;
Mais tant a en pluseurs envie, elacion
Ke ne tiennent de l’ordre fors l’abit et le non.
Qui en religion veut sauvement venir
Trois choses li convient et vouer et tenir :
Chasté et povreté et du tout obeïr ;
Mais on y voit souvent le contraire avenir.

Obedience gronce, chaastez se varie,
Chascuns bee a avoir, povretez est haïe ;
La parole David est bien entrobliie
Ki dit : “Rendez vos veus, ne les trespassez mie.”
Chenoinne seculer mainnent trop bonne vie,
Chascuns a son ostel, et lui et sa maisnie,
Et s’en i a de tex qui ont grant signourie,
Qui pou font pour ammis et assez pour ammie.
En l’ordre des chenoinnes que fist saint Augustins,
Il vivent en plenté sans noise et sans hustin ;
Je lo qu’il lor soviengne au soir et au matin
Ke la chars bien norrie porte a l’ame venin.
En l’ordre des noirs moinnes sont tuit tel atorné
Qu’il soloient Deu querre, mais il sont retorné
Ne Dex n’en treuve nul, qu’il ont le bec torné
En l’ordre saint Benoit c’on dit le Bestorné.
L’ordre de Cistiax tiens a bone et bien seant,
Et si croi que il soient prodomme et bien creant ;
Mais de tant me desplaist que il sont marcheant
Et de charité faire deviennent recreant.
De ceax de Premonstré me convient dire voir :
Orguex ne covoitise ne les peut decevoir ;
Il sont par dehors blanc et par dedans sont noir :
S’il fussent partout blanc, il feïssent savoir.
Cordelier, Jacobin font grans afflictions
Et dient que il seuffrent mout tribulations ;
Mais il ont des riche hommes les executions,
S’en boivent les bons vins et font les grans maisons.
Jacobin, Cordelier sont gent de bon affaire ;
Il desissent assez, mais il les convient taire,
Car li prelat ne veulent c’on die nul contraire
A ce que il ont fait, ne a ce que veulent faire.
Les blanches et les grises et les noires nonnains
Sont souvant pelerines as saintes et as sains :
Se Dex lor en set gré, je n’en suiz pas certains,
Mais c’eles fussent saiges, eles alassent mains.
Kant ces nonnains s’en vont par le païs esbatre,
Les unes a Paris, les autres a Monmartre,
Tel fois en mainne on deus c’on an ramainne quatre ;
Car s’on en perdoit une, il les convenroit batre.

Mont mainnent bonne vie beguines et beguin :
Volentiers m’i rendisse annuit ou le matin.
Mais je ne croirai ja glouton delez bon vin,
Ne geline avec coc, ne chat delez saïn.
J’ai grant piece pancé a ces doyens ruraus,
Car je cuide trouver aucun prodomme entr’aus.
Mais il n’a si prodomme jusques en Roncevaus,
S’il devenoit doyens, qu’il ne devenist maus.
Cil qui doivent les vices blasmer et laidengier,
Ki sont prestre curé, il seuffrent maint dengier ;
Et s’en i a de tex ki par sont si legier
Ke l’evesques peut dire : “J’ai fait du leu bergier.”

Li Barré, li Sachier, li Frere de la Pie
Conment troveront il en cest siecle lor vie ?
Il sont trop tart venu, car il est ja complie :
Se li pains est donnez, ne s’i atendent mie.
Couvoitise, qui fait maint advocat mentir
Et le droit bestorner et le tort consentir,
Les tient en sa prison, ne les lait repentir
Devant que lor a fait le feu d’enfer sentir.
Nous avons deux pronons, qui font tous les descors,
Kar il traient en cause et les drois et les tors.
Se “meum” fust bannis et “tuum” estoit mors
Tel chevauche a lorain qui troterait en cors.
Or prions en la fin au Signeur qui ne ment,
Qu’i consaut les prodommes, les pecheors ament,
Et nous doint en cest siecle vivre si saintement
Que nous aiens sentence por nous auJugement.


