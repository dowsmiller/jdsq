
Du siecle vueil chanter
Que je voi enchanter ;
Tels vens porra venter
Qu’il n’ira mie ainsi.
Papelart et beguin
Ont le siecle honi.

Tant d’Ordres avons ja
Ne sai qui les sonja :
Ainz Diex tels genz n’onja
N’il ne sont si ami.
Papelart et beguin
Ont le siecle honi.

Frere Predicator
Sont de moult simple ator
Et s’ont en lor destor,
Sachiez, maint parisi.
Papelart et beguin
Ont le siecle honi..

Et li Frere Menu
Nous ont si pres tenu
Que il ont retenu
De l’avoir atressi.
Papelart et beguin
Ont le siecle honi.

Qui ces deus n’obeïst
Et qui ne lor gehist
Quanqu’il onques feïst,
Tels bougres ne nasqui.
Papelart et beguin
Ont le siecle honi.

Assez dient de bien,
Ne sai s’il en font rien ;
Qui lor done du sien,
Tel preudomme ne vi.
Papelart et beguin
Ont le siecle honi.

Cil de la Trinité
Ont grant fraternité ;
Bien se sont aquité :
D’asnes ont fet ronci.
Papelart et beguin
Ont le siecle honi.

Et li Frere Barré
Resont cras et quarré ;
Ne sont pas enserré :
Je les vi mercredi.
Papelart et beguin
Ont le siecle honi.

Nostre Frere Sachier
Ont luminon fet chier ;
Chascuns samble vachier
Qui ist de son mesni.
Papelart et beguin
Ont le siecle honi.

Set vins Filles ou plus
A li rois en reclus ;
Onques més quens ne dus
Tant n’en congenuï.
Papelart et beguin
Ont le siecle honi.

Beguines avons mont
Qui larges robes ont ;
Desouz les robes font
Ce que pas ne vous di.
Papelart et beguin
Ont le siecle honi.

L’Ordre des Nonvoianz,
Tels Ordre est bien noianz ;
Il tastent par leanz :
“Quant venistes vous ci ?”
Papelart et beguin
Ont le siecle honi.

Li Frere Guillemin,
Li autre Frere hermin,
M’amor lor atermin :
Jes amerai mardi .
Papelart et beguin
Ont le siecle honi.
