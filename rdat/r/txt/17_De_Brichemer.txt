
Rimer m’estuet de Brichemer
Qui jue de moi a la briche.
Endroit de moi jel doi amer,
Je nel truis a eschars ne chiche ;
N’a si large jusqu’outre mer,
Quar de promesse m’a fet riche :
Du forment qu’il fera semer
Me fera ancouan flamiche.

Brichemer est de bel afere,
N’est pas uns hom plains de desroi :
Cortois et douz et debonere
Le trueve on, et de bel aroi ;
Més n’en puis fors promesse atrere,
Ne je n’i voi autre conroi :
Autele atente m’estuet fere
Com li Breton font de lor roi.

Ha ! Brichemer, biaus tres douz sire,
Paié m’avez cortoisement,
Quar vostre borse n’en empire,
Ce voit chascuns apertement ;
Més une chose vous vueil dire
Qui n’est pas de grant coustement ;
Ma promesse fetes escrire,
Si soit en vostre testament.
