Pour l’anui et por le damage
Que je voi en l’umain linage
M’estuet mon pencei descovrir ;
En sospirant m’estuet ovrir
La bouche por mon voloir dire,
Com hom corrouciez et plains d’ire.
Quant je pens a la sainte Terre
Que picheour doient requerre
Ainz qu’il aient pascei jonesce,
Et jes voi entreir en viellesce
Et puis aleir de vie a mort,
Et pou en voi qui s’en amort
A empanrre la sainte voie
Ne faire par quoi Diex les voie,
S’en sui iriez par charitei ;
Car sains Poulz dist par veritei :
“Tuit sons uns cors en Jhesucrit”,
Dont je vos monstre par l’Escrit
Que li uns est membres de l’autre ;
Et nos sons ausi com li viautre
Qui se combatent por un os !
Plus en deïsse, mais je n’oz.

Vos qui aveiz sans et savoir,
Entendre vos fais et savoir
Que de Dieu sunt bien averies
Les paroles des prophecies :
En crois morut por noz meffais
Que nos et autres avons fais
Ne morra plus, ce est la voire :
Or poons sor noz piauz acroire.
Voirs est que David nos recorde :
Diex est plains de misericorde,
Mais veiz ci trop grant restrainture :
Il est juges plains de droiture.
Il est juges, fors et poissans
Et sages et bien connoissans :
Juges que on ne puet plaissier
Ne hom ne puet sa cort laissier ;
Fors, si fors fox est qui s’esforce
A ce que il vainque sa force ;
Poissans, que riens ne li eschape
Por quoi ? Qu’il at tot soz sa chape ;
Sages, c’on nou puet desovoir,
Ce puet chacuns aparsovoir ;
Connoissans, qu’il connoist la choze
Avant que li hons la propoze.
Qui doit aleir devant teil juge
Sens troveir recet ne refuge,
S’il at tort, paour doit avoir
S’il a en lui sans ne savoir.

Prince, baron, tournoieour
Et vos autre sejorneour
Qui teneiz a aise le cors,
Quant l’arme serat mise fors
Queil part porra ele osteil prendre ?
Savriiez le me vos aprendre ?
Je ne le sai pas ; Diex le sache !
Mais trop me plaing de votre outrage
Quant vos ne penceiz a la fin
Et au pelerinage fin
Qui l’arme pecherresse afine
Si qu’a Dieu la rent pure et fine.

Prince, premier, qui ne saveiz
Combien de terme vos aveiz
A vivre en ceste morteil vie,
Que n’aveiz vos de l’autre envie,
Qui sens fin est por joie faire ?
Que n’entendeiz a votre afaire
Tant com de vie aveiz espace ?
N’atendeiz pas que la mors face
De l’arme et dou cors desevrance ;
Ci avroit trop dure atendance,
Car li termes vient durement
Que Dieux tanrra son jugement.
Quant li plus juste d’Adam nei
Avront paour d’estre dampnei,
Ange et archange trembleront,
Les laces armes que feront ?
Queil part se porront elz repondre
Qu’a Dieu nes estuisse respondre,
Quant il at le monde en sa main
Et nos n’avons point de demain ?

Rois de France, rois d’Aingleterre,
Qu’en jonesce deveiz conquerre
L’oneur dou cors, le preu de l’ame
Ains que li cors soit soz la lame,
Sans espairgnier cors et avoir,
S’or voleiz paradix avoir,
Si secoreiz la Terre sainte
Qui est perdue a ceste empainte,
Qui n’a pas un an de recours
S’en l’an meïmes n’a secours.
Et s’ele est a voz tenz perdue,
A cui tens ert ele rendue ?

Rois de Sezille, par la grace
De Dieu qui vos dona espace
De conquerre Puille et Cezille,
Remembre vos de l’Euvangile
Qui dist qui ne lait peire et meire,
Fame et enfans et suer et freire,
Possessions et manantie,
Qu’il n’a pas avec li partie.

Baron, qu’aveiz vos enpancei ?
Seront ja mais par vos tensei
Cil d’Acre qui sunt en balance,
Et de secorre en esperance ?
Cuens de Flandres, dus de Bergoingne,
Cuens de Nevers, con grant vergoingne
De perdre la Terre absolue
Qui a voz tenz nos iert tolue !
Et vos autre baron encemble,
Qu’en dites vos que il vos cemble ?
Saveiz vos honte si aperte
Com de soffrir si laide perde ?

Tournoiëur, vos qui aleiz
En yver, et vos enjaleiz,
Querre places a tournoier,
Vos ne poeiz mieux foloier.
Vos despandeiz, et sens raison,
Votre tens et votre saison
Et le votre et l’autrui en tasche.
Le noiel laissiez por l’escrasche,
Et paradix pour vainne gloire.
Avoir deüssiez en memoire
Monseigneur Joffroi de Sergines,
Qui fu tant boens et fu tant dignes
Qu’en paradix est coroneiz
Com sages et bien ordeneiz,
Et le conte Huede de Nevers,
Dont hom ne puet chanson ne vers
Dire se boen non, et loiaul
Et bien loei en court roiaul.
A ceux deüssiez panrre essample
Et Acres secorre et le Temple.

Jone escuier au poil volage,
Trop me plaing de votre folage,
Qu’a nul bien faire n’entendeiz
Ne de rien ne vos amendeiz ;
Si fustes filz a mains preudoume
(Teiz com jes vi je les vos nome)
Et vos estes muzart et nice,
Que n’entendeiz a votre office.
De veoir preudoume aveiz honte.
Vostre esprevier sunt trop plus donte
Que vos n’iestes, c’est veriteiz ;
Car teil i a, quant le geteiz,
Seur le poing aporte l’aloe.
Honiz soit qui de vous se loe :
Ce n’est Diex ne votre paÿs ;
Li plus sages est foux naÿx.
Quant vos deveiz aucun bien faire
Qu’a aucun bien vos doie traire,
Si le faites tout autrement,
Car vos toleiz vilainnement
Povres puceles lor honeurs.
Quant ne pueent avoir seigneurs,
Lors si deviennent dou grant nombre :
C’est uns pechiez qui vos encombre.
Voz povres voizins sozmarchiez :
Ausi bien aleiz as marchiez
Vendre voz bleiz et votre aumaille
Com cele autre povre pietaille.
Toute gentilesce effaciez ;
Il ne vos chaut que vos faciez
Tant que viellesce vos efface,
Que ridee vos est la face,
Que vos iestes viel et chenu.
Por ce que vos seriés tenu
A Gilemeir dou parentei,
Non pas par vostre volentei,
S’estes chevalier leiz la couche
Que vous douteiz un poi reproche.
Mais se vos amissiez honeur
Et doutissiez la deshoneur
Et amissiez votre lignage,
Vos fussiez et proudome et sage.
Quant vostre tenz aveiz vescu
Qu’ainz paiens ne vit votre escu,
Que deveiz demandeir celui
Qui sacrefice fist de lui ?
Je ne sai quoi, se Diex me voie,
Quant vos ne teneiz droite voie.
Prelat, clerc, chevalier, borjois,
Qui trois semainnes por un mois
Laissiez aleir a votre guise
Sens servir Dieu et sainte Eglise,
Dites, saveiz vos en queil livre
Hom trueve combien hon doit vivre ?
Je ne sai, je nou puis troveir ;
Mais je vos puis par droit proveir
Que, quant li hons commence a nestre,
En cest siecle a il pou a estre
Ne ne seit quant partir en doit.
La riens qui plus certainne soit
Si est que mors nos corra seure ;
La mains certainne si est l’eure.

Prelat auz palefrois norrois,
Qui bien saveiz ke li vos Rois,
Li Filz Dieu, fu en la crois mis
Por confondre ses anemis,
Vos sermoneiz aus gens menues
Et aux povres vielles chenues
Qu’elz soient plainnes d’astinence :
Maugrei eulz font eles penance,
Qu’eles ont sanz pain assé painne
Et si n’ont pas la pance plainne.
N’aiez paour : je ne di pas
Que vous meveiz isnelepas
Por la Sainte Terre deffendre ;
Mais vos poeiz entor vos prendre
Asseiz de povres gentilz homes
Qui ne mainnent soumiers ne soumes,
Qui doient et n’ont de qu’il paient
Et lor enfant de fain s’esmaient :
A cex doneiz de votre avoir,
Dont par tenz porreiz pou avoir,
Ses envoiez outre la meir
Et vos faites a Dieu ameir ;
Montreiz par bouche et par example
Que vos ameiz Dieu et le Temple.

Clerc aaise et bien sejornei,
Bien vestu et bien conraei
Dou patrimoinne au Crucefi,
Je vos promet et vos afi,
Se voz failliez Dieu orendroit,
Qu’il vos faudra au fort endroit.
Vos sereiz forjugié en court,
Ou la riegle faut qui or court :
“Por ce te fais que tu me faces,
Non pas por ce que tu me haces”.
Diex vos fait bien ; faites li dont
De cors, de cuer et d’arme don,
Si fereiz que preu et que sage.
Or me dites queil aventage
Vos puet faire votres trezors
Quant l’arme iert partie dou cors ?
Li executeur le retiennent
Juqu’a tant qu’a lor fin reviennent,
Chacuns son eage a son tour :
C’est maniere d’executour.
Ou il avient par macheance
Qu’il en donent por reparlance
Vint paire de solers ou trente :
Or est sauve l’arme dolante !

Chevaliers de plaiz et d’axises
Qui par vos faites vos justices,
Sens jugement aucunes fois,
Tot i soit sairemens ou foiz,
Cuidiez vos toz jors einsi faire ?
A un chief vos covient il traire.
Quant la teste est bien avinee,
Au feu deleiz la cheminee,
Si vos croiziez sens sermoneir ;
Donc verriez granz coulz doneir
Seur le sozdant et seur sa gent ;
Forment les aleiz damagent.
Quant vos vos leveiz au matin
S’aveiz changié votre latin,
Que gari sunt tuit li blecié
Et li abatu redrecié.
Li un vont au lievres chacier,
Et li autre vont porchacier
S’il panront un mallart ou deux
Car de combatre n’est pas geux.
Par vos faites voz jugemens,
Qui sera votres dampnemens
Se li jugemens n’est loiaus,
Boens et honestes et feaus.
Qui plus vos done, si at droit ;
Ce faites que Diex ne voudroit.
Ainsi defineiz votre vie,
Et lors que li cors se devie,
Si trueve l’arme tant a faire
Que je nel porroie retraire.
Car Diex vos rent la faucetei
Par jugement ; car achatei
Aveiz enfer et vos l’aveiz.
Car ceste choze bien saveiz :
Diex rent de tout le guerredon,
Soit biens, soit maux : il en a don.

Riche borjois d’autrui sustance,
Qui faites Dieu de votre pance,
Li povre Dieu chiez vos s’aünent,
Qui de fain muerent et geünent,
Por atendre votre gragan
Dont il n’ont pas a grant lagan ;
Et vos entendeiz au mestier
Qui aux armes n’eüst mestier.
Vos saveiz que morir couvient ;
Mais je ne sai s’il vos souvient
Que l’uevre ensuit l’ome et la fame ;
S’il at bien fait, bien en a l’arme.
Et nos trovons bien en Escrit :
“Tout va, fors l’amour Jhesucrit”.
Mais de ce n’aveiz vos que faire ;
Vos entendeiz a autre afaire :
Je sai toute votre atendue.
Dou bleif ameiz la grant vendue,
Et chier vendre de ci au tans
Seur lettre ou seur plege ou seur nans,
Vil acheteir et vendre chier
Et uzereir et gent trichier
Et faire d’un deable deus,
Por ce que enfers est trop seux.
Juqu’a la mort ne faut la guerre ;
Et quant li cors est mis en terre
Et hon est a l’osteil venuz,
Ja puis n’en iert contes tenuz.
Quant li enfant sunt lor seigneur,
Veiz ci conquest a grant honeur :
Au bordel ou en la taverne
Qui plus tost puet plus s’i governe.
Cil qui lor doit si lor demande ;
Paier covient ce c’om commande.
Teiz marchiez font com vous eüstes
Quant en votre autoritei fustes.
Chacun en prent, chacuns en oste ;
Enz osteiz pluet, s’en vont li oste ;
Les terres demeurent en friche,
S’en sunt li home estrange riche.
Cil qui lor doit paier nes daingne,
Ansois couvient que hon en daingne
L’une moitié por l’autre avoir.
Veiz ci la fin de votre avoir.
La fin de l’arme est tote aperte :
Bien est qui li rant sa deserte.

Maistre d’outre meir et de France
Dou Temple par la Dieu poissance,
Frere Guillaume de Biaugeu,
Or poeiz veioir le biau geu
De quoi li siecles seit servir.
Il n’ont cure de Dieu servir
Por conquerre saint paradis,
Com li preudome de jadiz,
Godefroiz, Buemons et Tancreiz.
Ja n’iert lor ancres aencreiz
En meir por lor neis rafreschir :
De ce se vuelent il franchir.
Ha ! bone gent, Diex vos sequeure,
Que de la mort ne saveiz l’eure !
Recoumanciez novele estoire,
Car Jhesucriz, li rois de gloire,
Vos vuet avoir, et maugré votre.
Sovaingne vos que li apostre
N’orent pas paradix por pou.
Or vos remembre de saint Pou
Qui por Deu ot copei la teste :
Por noiant n’en fait hon pas feste ;
Et si saveiz bien que sainz Peires
Et sains Andreuz, qui fu ses freres,
Furent por Dieu en la croix mis.
Por ce fu Dieux lor boens amis,
Et li autre saint ausiment.
Que vos iroie plus rimant ?
Nuns n’a paradix s’il n’a painne :
Por c’est cil sages qui s’an painne.

Or prions au Roi glorieux
Et a son chier Fil precieux
Et au saint Esperit ensemble,
En cui toute bonteiz s’asemble,
Et a la precieuze Dame
Qui est saluz de cors et d’arme,
A touz sainz et a toutes saintes
Qui por Dieu orent painnes maintes,
Qu’il nos otroit sa joie fine !
Rutebués son sarmon define.
