
L’autrier un jor jouer aloie
Devers l’Auçoirrois saint Germain
Plus matin que je ne soloie,
Qui ne lief pas volentiers main ;
Si vi Charlot en mi ma voie
Qui le Barbier tint par la main,
Et bien moustroient toute voie
Qu’il n’erent pas cousin germain.

Il se disoient vilonie
Et si getoient gas de voir :
“Charlot, tu vas en compaignie
Por crestienté decevoir :
C’est trahison et felonie,
Ce puet chascons apercevoir.
La teue loi soit la honie !
Tu n’en as point, au dire voir.”

““Barbier, foi que doi la banlive
Ou vous avez vostre repaire,
Vous avez une goute vive :
Jamés n’ert jor qu’il ne vous paire.
Saint Ladres a rompu la trive,
Si vous a feru el viaire :
Por ce que cist maux vous eschive
Ne requerez més saintuaire !”

““Charlot, foi que doi sainte Jame,
Vous avez ouan fame prise :
Est ce selonc la loi exclame
Que Kaÿfas vous a aprise ?
Vous creez autant Nostre Dame,
Ou virginitez n’est maumise,
Com je croi c’uns asnes ait ame.
Vous n’amez Dieu ne sainte Yglise.”

““Barbier sanz rasoir, sanz cisailles,
Qui ne sez rooingnier ne rere,
Tu n’as ne bacins ne toailles
Ne de qoi chaufer eve clere.
Il n’est rien nee que tu vailles,
Fors a dire parole amere.
S’outre mer fus, encor i ailles
Et fai proesce qu’il i pere !”

““Charlot, tu as toutes tes lois :
Tu es juÿs et crestïen,
Tu es chevaliers et borgois
Et, quant tu veus, clerc arcien.
Tu es maqueriaus chascun mois ;
Ce dient bien li ancien,
Tu fez sovent par ton gabois
Joindre deus cus a un lien.”

““Barbier, or est li tens venuz
De mal parler et de mesdire,
Et vous serez ainçois chenuz
Que vous lessiez ceste matire ;
Més vous morrez povres et nuz,
Quar vous devenez de l’empire.
Se sui por maqueriaus tenuz,
L’en vous retient a “va li dire”.

““Charlot, Charlot, biaus douz amis,
Tu te fez aus enfanz le roi.
Se tu i es, qui t’i a mis ?
Tu i es autant comme a moi.
De sambler fols t’es entremis ;
Més, par les iex dont je te voi,
Tels t’a argent en paume mis
Qui est assez plus fols de toi.”

““Barbier, or vienent les groiseles,
Li groiselier sont boutoné ;
Et je vous raport les noveles
Qu’el front vous sont li borjon né.
Ne sai se ce seront ceneles
Qui ce vis ont avironé ;
Els seront vermeilles et beles
Avant que l’en ait moissoné.”

““Ce n’est mie meselerie,
Charlot, ainçois est goute rose.
Foi que je doi sainte Marie,
Que vous n’amez de nule chose,
Vous creez miex en juerie,
Qui la verité dire en ose,
Qu’en Celui qui par seignorie
A la porte d’enfer desclose.

Et nequedent, se Rustebués,
Qui nous connoist bien a dis anz,
Voloit dire deus motés nués,
Més qu’au dire fust voirdisanz
Ne contre toi ne a mon oés,
Més par le voir se fust mis anz,
Je le vueil bien, se tu le veus,
Que le meillor soit eslisanz.”

““Seignor, par la foi que vous doi,
Je ne sai le meillor eslire :
Le mains pieur, si com je croi,
Vous eslirai je bien du pire.
Charlot ne vaut ne ce ne qoi,
Qui en veut la verité dire :
Il n’a ne creance ne foi
Ne que chiens qui charoingne tire.

Li Barbiers connoist bone gent
Et si les sert et les honeure
Et met en els cors et argent,
Paine de servir d’eure en eure ;
Et set son mestier bel et gent
Se besoins li recoroit seure ;
Et s’a en lui molt biau sergent,
Que, com plus vit, et plus coleure.”
