Pitiez a compleindre m’enseigne
D’un home qui avoit seur Seinne
Et sor Marne maintes maisons ;
Mais a teil bien ne vint mais hons
Com il venist, ne fust la mors
Qui en sa venue l’a mors :
C’est li rois Thiebauz de Navarre.
Rien a sa mors mis en auvarre
Tout son roiaume et sa contei
Por les biens c’on en a contei.
Quant li rois Thiebaus vint a terre,
Il fut asseiz qui li mut guerre
Et qui mout li livra entente,
Si que il n’ot oncle ne tente
Qui le cuer n’en eüst plain d’ire ;
Mais je vos puis jureir et dire
Que, s’il fust son eage en vie,
De li cembleir eüst envie
Li mieudres qui orendroit vive,
Que vie si nete et si vive
Ne mena nuns qui soit ou monde.
Large, cortois et net et monde
Et boen au chans et a l’ostei
Teil le nos a la mors ostei.
Ne croi que mieudres crestiens
Ne jones hom ne anciens
Remainsist la jornee en l’ost ;
Si ne croi mie que Dieux l’ost
D’avec les sainz, ainz l’i a mis,
Qu’il at toz jors estei amis
A sainte Eglize et a gent d’Ordre.
Mout en fait la mors a remordre
Qui si gentil morcel a mors :
Piesa ne mordi plus haut mors ;
Jamais n’iert jors que ne s’en plaigne
Navarre et Brië et Champaingne.
Troie, Provins et li dui Bar,
Perdu aveiz votre tabar,
C’est a dire votre secours ;
Bien fustes fondei en decours
Quant teil seigneur aveiz perdu ;
Bien en deveiz estre esperdu.

Mors desloauz, qui rienz n’entanz,
Se le laissasses soissante anz
Ancor vivre par droit aage,
Lors s’en preïsses le paage,
Si n’en peüst pas tant chaloir.
Or estoit venuz a valoir :
N’as tu fait grant descouvenue
Quant tu l’as mort en sa venue ?
Mors desloiaux, mors deputaire,
De toi blameir ne me puis taire
Quant il me sovient des bienz faiz
Que il a devant Tunes faiz,
Ou il a mis avoir et cors.
Li premiers issuz estoit fors
Et retornoit li darreniers.
Ne prenoit pas garde au deniers
N’auz garnizons qu’il despandoit ;
Mais saveiz a qu’il entendoit ?
A viseteir les bones genz.
Au mangier estoit droiz serjens ;
Aprés mangier estoit compains
De toutes bones teches plains,
Pers auz barons, auz povres peires,
Et auz moiens compains et freres,
Boens en consoil et bien meürs,
Auz armes vistes et seürs
Si qu’en tout l’ost n’avoit son peir.
Douz foiz le jor faisoit trampeir
Por repaistre les familleuz.
Qui deïst qu’il fust orguilleuz
Et il le veïst au mangier
Il se tenist por mensongier.
Sa bataille estoit bone et fors,
Car ses semblanz et ses effors
Donoit aux autres hardiesse.
Onques home de sa jonesse
Ne vit nuns contenir si bel
En guait, en estour, en cembel.

Qui l’ot en Champaigne veü
En Tunes l’ot desconneü,
Qu’au besoig connoit hon preudome ;
Et vos saveiz, ce est la soume,
Qui en pais est en son païs
Tenuz seroit por foux naÿx
S’il s’aloit auz paroiz combatre.
Par ceste raison vuel abatre
Vilonie, s’on l’en a dite,
Que sa vaillance l’en aquite.
Quant l’aguait faisoit a son tour,
Tout ausi com en une tour
Estoit chacuns asseüreiz,
Car touz li oz estoit mureiz ;
Lors estoit chacuns a seür,
Car li siens gaiz valoit un mur.

Quant il estoient retornei,
Si trovoit hon tot atornei :
Tables et blanches napes mises.
Tant avoit laians de reprises
Donees si cortoisement,
Et roi de teil contenement,
Qu’a aise sui quant le recorde,
Por ce que nuns ne s’en descorde
Et que chacuns le me tesmoingne
De ceulz qui virent la besoigne,
Que n’en truis contraire nelui
Que tout ce ne soit voirs de lui.

Roi Hanrris, freres au bon roi,
Dieux mete en vos si bon aroi
Com en roi Thiebaut votre frere :
Ja fustes vos de si boen peire.
Que vos iroie delaiant
Ne mes paroles porloignant ?
A Dieu et au siecle plaisoit
Quanque li rois Thiebauz faisoit.
Fontainne estoit de cortoisie ;
Toz biens i ert sanz vilonie.
Si com j’ai oï et apris
De maitre Jehan de Paris,
Qui l’amoit de si bone amour
Com preudons puet ameir seignor,
Vos ai la matiere descrite
Qu’em troiz jors ne seroit pas dite.

Messire Erars de Valeri,
A cui onques ne s’aferi
Nuns chevaliers de loiautei,
Diex par vos si l’avoit fait teil,
Et mieudres n’i est demoreiz
Qui au loig fust tant honoreiz.

Prions au Peire glorieuz
Et a son chier Fil precieus
Et le saint Esperit encemble,
En cui toute bonteiz s’asemble,
Et la douce Vierge pucele,
Qui de Dieu fu mere et ancele,
Qu’avec les sainz martirs li face
En paradix et lou et place.
