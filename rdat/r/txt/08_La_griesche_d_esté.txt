En recordant ma grant folie
Qui n’est ne gente ne jolie,
Ainz est vilaine
Et vilains cil qui la demaine,
Me plaing set jors en la semaine
Et par reson.
Si esbahiz ne fu mes hom,
Qu’en yver toute la seson
Ai si ouvré
Et en ouvrant m’ai aouvré
Qu’en ouvrant n’ai rien recouvré
Dont je me cuevre.
Ci a fol ouvrier et fole oevre
Qui par ouvrer riens ne recuevre :
Tout torne a perte ;
Et la griesche est si aperte
Qu’ “eschec” dit “a la descouverte”
A son ouvrier,
Dont puis n’i a nul recouvrier.
Juingnet li fet sambler fevrier :
La dent dit : “Cac”,
Et la griesche dit : “Eschac”.
Qui plus en set s’afuble sac
De la griesche.
De Gresce vient si griez eesche ;
Or est ja Borgoingne briesche.
Tant a venu
De la gent qu’ele a retenu,
Sont tuit cil de sa route nu
Et tuit deschaus ;
Et par les froiz et par les chaus,
Nés li plus mestres seneschaus
N’a robe entiere.
La griesche est de tel maniere
Qu’ele veut avoir gent legiere
En son servise :
Une eure en cote, autre en chemise.
Tel gent aime com je devise,
Trop het riche homme :
S’aus poins le tient, ele l’assomme.
En cort terme set bien la somme
De son avoir :
Plorer li fet son nonsavoir ;
Sovent li fet gruel avoir,
Qui qu’ait avaine.
Tramblé m’en a la mestre vaine.
Or vous dirai de lor couvaine :
J’en sai assez ;
Sovent en ai esté lassez.
Mi marz, que li froiz est passez,
Notent et chantent ;
Li un et li autre se vantent
Que, se dui dé ne les enchantent,
Il avront robe.
Esperance les sert de lobe,
Et la griesche les desrobe :
La borse est vuide.
Li geus fet ce que l’en ne cuide :
Qui que tisse, chascuns desvuide ;
Li penssers chiet.
Nul bel eschet ne lor eschiet ;
N’en pueent més qu’il lor meschiet,
Ainz lor en poise ;
Qui qu’ait l’argent, Diex a la noise.
Aillors covient lor penssers voise,
Quar dui tornois,
Trois paresis, cinq vienois
Ne pueent pas fere un borgois
D’un nu despris.
Je ne dis pas que jes despris,
Ainz di qu’autres conseus est pris
De cel argent ;
Ne s’en vont pas longues charjant :
Por ce que li argens art gent,
N’en ont que fere,
Ainz entendent a autre afere :
Au tavernier font du vin trere,
Or entre boule ;
Ne boivent pas, chascuns le coule,
Tant en entonent par la goule
Ne lor sovient
Se robe achater lor covient.
Riche sont, més ne sai dont vient
Lor grant richece :
Chascuns n’a riens quant il se drece ;
Au paier sont plain de perece ;
Or faut la feste,
Or remainent chançons de geste,
Si s’en vont nu comme une beste
Quant il s’esmuevent.
A l’endemain povre se truevent ;
Li dui dé povrement se pruevent.
Or faut quaresme,
Qui lor a esté dure et pesme :
De poisson autant com de cresme
I ont eü ;
Tout ont joué, tout ont beü ;
Li uns a l’autre deceü,
Dist Rustebués
Por lor tabar, qui n’est pas nués,
Qui toz est venduz en deus oés ;
Et avril entre,
Et il n’ont riens defors le ventre.
Lors sont il viste et prunte et entre
S’il ont que metre ;
Lors les verriiez entremetre
De dez prendre et de dez jus metre :
Ez vous la joie !
N’i a si nu qui ne s’esjoie ;
Plus sont seignor que ras sus moie
Tout cel esté.
Trop ont en grant froidure esté ;
Or lor a Diex un tens presté
Ou il fet chaut,
Et d’autre chose ne lor chaut :
Tuit ont apris aler deschaut.
