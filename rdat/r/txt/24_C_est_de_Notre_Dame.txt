
Chanson m’estuet chanteir de la meilleur
Qui onques fust ne qui jamais sera ;
Li siens douz chan garit toute doleur :
Bien iert gariz cui ele garira.
Mainte arme a garie ;
Huimais ne dot mie
Que n’aie boen jour,
Car sa grant dosour
N’est nuns qui vous die.

Mout a en li cortoizie et valour ;
Bien et bontei et charitei i a.
Con folz li cri merci de ma folour :
Foloié ai, s’onques nuns foloia.
Si pleur ma folie
Et ma fole vie ;
Et mon fol senz plour
Et ma fole errour
Ou trop m’entroblie.

Quant son doulz non reclainment picheour
Et il dient son Ave Maria,
N’ont puis doute dou Maufei tricheour
Qui mout doute le bien qu’en Marie a,
Car qui se marie
En teile Marie,
Boen mariage a :
Marions nos la,
Si avrons s’aïe.

Mout l’ama cil qui, de si haute tour
Com li ciel sunt, descendi juque ça.
Mere et fille porta son creatour
Qui de noiant li et autres cria.
Qui de cuer s’escrie
Et merci li crie
Merci trovera :
Jamais n’i faudra
Qui de cuer la prie.

Si com hom voit le soloil toute jor
Qu’en la verriere entre et ist et s’en va,
Ne l’enpire tant i fiere a sejour,
Ausi vos di que onques n’empira
La Vierge Marie :
Vierge fu norrie,
Vierge Dieu porta,
Vierge l’aleta,
Vierge fu sa vie.
