Li abis ne fet pas l’ermite ;
S’uns hom en hermitage abite
Et il en a les dras vestuz,
Je ne pris mie deus festuz
Son abit ne sa vesteüre
S’il ne maine vie ausi pure
Comme son abit nous demoustre.
Més maintes genz font bele moustre
Et merveilleus samblant qu’il vaillent :
Il samblent les arbres qui faillent,
Qui furent trop bel au florir.
Bien devroient tels genz morir
A grant dolor et a grant honte.
Un proverbe dit et raconte
Que tout n’est pas or c’on voit luire ;
Por ce m’estuet, ainz que je muire,
Fere un ditié d’une aventure
De la plus bele creature
Que l’en puisse trouer ne querre
De Paris jusqu’en Engleterre.
Vous dirai comment il avint.
Granz gentiz hommes plus de vint
L’avoient a fame requise,
Més ne voloit en nule guise
Avoir ordre de mariage,
Ainz a fet de son pucelage
Veu a Dieu et a Nostre Dame.
La pucele fu gentil fame :
Chevaliers ot esté son pere ;
Mere avoit, més n’ot suer ne frere.
Moult s’entramerent, ce me samble,
La pucele et la mere ensamble.
Freres Meneurs iluec hantoient,
Tuit cil qui par iluec passoient.
Or avint c’uns en i hanta
Qui la damoisele enchanta,
Si vous dirai en quel maniere.
La pucele li fist proiere
Que il sa mere requeïst
Qu’en relegion la meïst,
Et il li dist : “Ma douce amie,
Se mener voliiez la vie
Saint François, comme nous feson,
Vous ne porriez par reson
Faillir que vous ne fussiez sainte.”
Et cele, qui fu ja atainte
Et conquise et mate et vaincue,
Si tost comme ele ot entendue
La reson du Frere Meneur,
Si dist : “Se Diex me doinst honeur,
Si grant joie avoir ne porroie
De nule riens comme j’avroie
Se de vostre Ordre pooie estre ;
De bone eure me fist Diex nestre
Se g’i pooie estre rendue.”
Quant li freres ot entendue
La reson a la damoisele,
Se li a dit : “Gentil pucele,
Si me doinst Diex s’amor avoir,
Se de voir pooie savoir
Qu’en nostre Ordre entrer vousissiez,
Et que sanz fausser peüssiez
Garder vostre virginité,
Sachiez en fine verité
Qu’en nostre Ordre bien vous metroie.”
Et la pucele li otroie
Qu’ele gardera son pucelage
Trestoz les fors de son eage.
Atant li freres la reçut,
Par sa guile cele deçut
Qui a barat n’i entendi.
Desus s’ame li desfendi
Que riens son conseil ne deïst,
Més si celeement feïst
Coper ses beles treces blondes
Que ja ne le seüst li mondes,
Et feïst rere estauceüre
Et preïst tele vesteüre
Comme a tel homme covendroit,
Et qu’en tel guise venist droit
En un leu dont il ert custodes.
Cil qui estoit plus faus qu’Erodes
S’en part atant et li met terme ;
Et cele a ploré mainte lerme
Quant de li departir le voit.
Cil qui la glose li devoit
Fere entendre de la leçon
L’a mise en male soupeçon :
Male mort le praingne et ocie !
Cele tient tout a prophesie
Quanques cil li a sermoné :
Cele a son cuer a Dieu doné,
Cil refet du sien autel don
Qui bien l’en rendra guerredon.
Moult par est contrere sa pensse
Au bon pensser ou ele pensse.
Moult est lor penssee contrere,
Quar cele pensse a li retrere
Et oster de l’orgueil du monde,
Et cil, en qui pechié soronde,
Qui toz art du feu de luxure,
A mis sa penssee et sa cure
A la pucele acompaignier
Au baing ou il se veut baignier,
Ou il s’ardra, se Diex n’en pensse,
Que ja ne li fera desfense
Ne se li savra contredire
Chose que il li veuille dire.
A ce vait li freres penssant ;
Et ses compains, en trespassant,
Qui s’esbahist qu’il ne parole,
Li a dite ceste parole :
“Ou penssez vous, frere Symon ?”
““Je pens, fet il, a un sermon,
Au meillor que je penssaisse onques.”
Et cil respont : “Or penssez donques !”
Frere Symons ne puet desfensse
Metre en son cuer que il ne pensse
A la pucele qui demeure,
Et cele desirre moult l’eure
Qu’ele soit çainte de la corde.
Sa leçon en son cuer recorde
Que li freres li a donee.
Dedenz trois jors s’en est emblee
De la mere qui la porta,
Qui forment s’en desconforta.
Moult fu a malaise la mere,
Qu’el ne savoit ou sa fille ere.
Grant dolor en son cuer demaine
Trestoz les jors de la semaine ;
En plorant regrete sa fille,
Més cele n’i done une bille,
Ainz pensse de li esloingnier.
Ses biaus crins ot fet rooingnier ;
Comme vallet fu estaucie,
Et fu de bons housiaus chaucie
Et de robe a homme vestue
Qui estoit par devant fendue.
Bien sambloit jone homme de chiere
Et vint en itele maniere
La ou cil li ot terme mis.
Li freres, que li Anemis
Contraint et semont et argüe,
Ot grant joie de sa venue.
En l’Ordre la fist recevoir,
Bien sot ses freres decevoir :
La robe de l’Ordre li done
Et li fist fere grant corone,
Puis la fist au moustier venir.
Bel et bien se sot contenir
Et en cloistre et dedenz moustier,
Et ele sot tout son sautier
Et fu bien de chanter aprise.
O les autres chante en l’eglise
Moult bel et moult cortoisement,
Moult se contient honestement.
Or ot damoisele Denise
Quanqu’ele vout a sa devise ;
Onques son non ne li muerent :
Frere Denise l’apelerent.
Que vos iroie ge dizant ?
Frere Symons fist vers li tant
Qu’il fist de li touz ses aviaux
Et li aprist ces geux noviaux
Si que nuns ne s’en aparsut.
Par sa contenance desut
Touz ses freres frere Denize :
Cortoiz fu et de grant servize.
Frere Denise moult amerent
Tuit li frere qui leenz erent.
Moult plus l’amoit freres Symons ;
Sovent se metoit es limons
Com cil qui n’en ert pas retrais
Et il s’i amoit miex qu’es trais :
Moult ot en lui bon limonier.
Vie menoit de pautonier
Et ot lessié vie d’apostre.
A cele aprist sa patrenostre
Qui volentiers la retenoit.
Parmi le païs la menoit,
N’avoit d’autre compaignon cure,
Tant qu’il avint par aventure
Qu’il vindrent chiés un chevalier
Qui ot bons vins en son celier,
Qui volentiers lor en dona.
Et la dame s’abandona
A regarder frere Denise :
Sa chiere et son samblant avise.
Aperceüe s’est la dame
Que frere Denise estoit fame ;
Savoir veut se c’est voirs ou fable.
Quant l’en ot fet oster la table,
La dame, qui bien fu aprise,
Prist par la main frere Denise.
A son seignor prist a sorrire ;
En sorriant li dist : “Biaus sire,
Alez vous la defors esbatre
Et fesons deus pars de nous quatre :
Frere Symon o vous menez,
Frere Denise est assenez
De ma confession oïr.”
Lors n’ont talent d’els esjoïr.
Li cordelier dedenz Pontoise
Vousissent estre : moult lor poise
Que la dame de ce parole.
Ne leur plut pas ceste parole,
Quar paor ont d’apercevance.
Frere Symons vers li s’avance,
Puis li dist, quant de li s’apresse :
“Dame, moi vous ferez confesse,
Quar cil freres n’a pas licence
De vous enjoindre penitence.”
Et ele respondi : “Biaus sire,
A cestui vueil mes pechiez dire
Et de confession parler.”
Lors la fet en sa chambre aler,
Et puis clot l’uis et bien le ferme ;
Avoec li dant Denise enferme,
Puis li a dit : “Ma douce amie,
Qui vous conseilla tel folie
D’entrer en tel relegion ?
Si me doinst Diex confession
Quant l’ame du cors partira
Que ja pis ne vous en sera
Se vous la verité me dites ;
Si m’aït li Sains Esperites,
Bien vous poez fier en moi.
Et cele qui ot grant esfroi
Au miex que pot de ce s’escuse.
Més la dame la fist concluse
Par les resons qu’el li sot rendre,
Si que plus ne se pot desfendre.
A genillons merci li crie ;
Jointes mains li requiert et prie
Que ne li face fere honte,
Et puis de chief en chief li conte
Que il l’a trest de chiés sa mere,
Et se li conta qui ele ere,
Si que riens ne li a celé.
La dame a le frere apelé,
Puis li dist devant son seigneur
Si grant honte c’onques greignor
Ne fu més a nul homme dite.
“Faus papelars, faus ypocrite,
Fausse vie menez et orde.
Qui vous pendroit a vostre corde
Qui est en tant de lieus noee
Il avroit fet bone jornee.
Telz genz font bien le siecle pestre
Qui par dehors samblent bons estre
Et par dedenz sont tuit porri.
La norrice qui vous norri
Fist moult mauvese norreture,
Qui si tres bele creature
Avez a si grant honte mise.
Un tel Ordre, par saint Denise,
N’est mie biaus ne bons ne genz.
Vous desfendez aus bones genz
Et les dansses et les caroles,
Vïeles, tabors et citoles
Et deduis de menesterez :
Or me dites, sire haus rez,
Mena saint François tele vie ?
Bien avez honte deservie
Comme faus trahitre prové,
Et vous avez moult bien trové
Qui vous rendra vostre deserte.”
Lors a une grant huche ouverte
Por metre le frere dedenz ;
Et frere Symons tout adenz
Lez la dame se crucefie ;
Et li chevaliers s’umelie,
Qui de franchise ot le cuer tendre :
Quant celui vit en croiz estendre,
Si le lieve par la main destre :
“Frere, fet il, volez vous estre
De cest afere toz delivres ?
Porchaciez nous jusqu’a cent livres
A marier la damoisele.”
Quant le freres ot la novele,
Onques n’ot tel joie en sa vie.
Lors a sa fiance plevie
Au chevalier des deniers rendre ;
Bien les rendra sanz gage vendre :
Auques set ou il seront pris.
Atant s’en part, congié a pris.
La dame, par sa grant franchise,
Retint damoisele Denise,
C’onques de riens ne l’effroia,
Més moult durement li proia
Qu’ele fust trestoute seüre
Que ja de nule creature
Ne sera son secré seü,
Ne qu’ele ait a homme geü,
Ainçois sera bien mariee :
Choisisse au miex de sa contree
Celui que miex avoir voudroit,
Ne més qu’il fust de son endroit.
Tant fist la dame envers Denise
Qu’ele l’a en bon penssé mise.
Ne la servi mie de lobes :
Une de ses plus beles robes
Devant son lit li aporta ;
A son pooir la conforta
Com cele qui ne se faint mie.
El li a dit : “Ma douce amie,
Ceste vestirez vous demain.”
Ele meïsme de sa main
La vest ainçois qu’ele couchast ;
Ne soufri pas qu’autre i touchast,
Quar priveement voloit fere
Et cortoisement son afere,
Que sage dame et cortoise ere.
Priveement manda la mere
Denise par un sien message.
Moult ot grant joie en son corage
Quant ele ot sa fille veüe
Qu’ele cuidoit avoir perdue.
Més la dame li fist acroire
Et par droite verité croire
Qu’ele ert aus Filles Dieu rendue
Et qu’a une autre l’ot tolue
Qui un soir leenz l’amena,
Que por pou ne s’en forsena.
Que vous iroie je disant
Ne leur paroles devisant ?
Du rioter seroit neenz ;
Més tant fu Denise leenz
Que li denier furent rendu.
Aprés n’ot gueres atendu
Qu’el fu a son gré assenee.
A un chevalier fu donee
Qui l’avoit autre foiz requise.
Or ot non ma dame Denise
Et fu a moult plus grant honor
Qu’en abit de frere menor.
