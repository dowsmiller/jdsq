
Seignor, moult me merveil que cist siecles devient
Et de ceste merveille trop souvent me souvient,
Si qu’en moi merveillant a force me convient
Fere un dit merveilleux qui de merveille vient.

Orgueil et Couvoitise, Avarisce et Envie
Ont bien leur enviaus seur cels qui sont en vie ;
Bien voient envieus que lor est la renvie,
Car Charité s’en va et Larguesce devie.

Humilitez n’est més en cest siecle terrestre
Puis qu’ele n’est en cels ou ele deüst estre ;
Cil qui onques n’amerent son estat ne son estre
Bien sai que de legier la metront a senestre.

Se cil amaissent pais, pacience et acorde
Qui font semblant d’amer foi et misericorde,
Je ne recordaisse hui ne descort ne descorde ;
Més je vueil recorder ce que chascuns recorde.

Quant Frere Jacobin vindrent premier el monde,
S’estoient par semblant et pur et net et monde ;
Grant piece ont or esté si com l’eve parfonde
Qui sanz corre tornoie entor a la roonde.

Premier ne demanderent c’un poi de repostaille
Atout un pou d’estrain ou de chaume ou de paille ;
Le non Dieu sermonoient a la povre pietaille,
Més or n’ont més que fere d’omme qui a pié aille.

Tant ont eü deniers et de clers et de lais
Et d’execucions, d’aumosnes et de lais,
Que des basses mesons ont fet si granz palais
C’uns hom, lance sor fautre, i feroit un eslais.

Ne vont pas aprés Dieu tel gent le droit sentier :
Ainz Diex ne vout avoir tonel sor son chantier
Ne denier l’un sor l’autre ne blé ne pain entier ;
Et cil sont changeor qui vindrent avant ier.

Je ne di pas ce soient li Frere Prescheor,
Ainçois sont une gent qui sont bon pescheor,
Qui prenent tel poisson dont il sont mengeor ;
L’en dit : “lechierres leche”, més il sont mordeor.

Por l’amor Jhesucrist lessierent la chemise
Et pristrent povreté qu’a l’Ordre estoit promise ;
Més il ont povreté glosee en autre guise :
Humilité sermonent, qu’il ont en terre mise.

Je croi bien des preudommes i ait a grant plenté ;
Més cil ne sont oï fors tant qu’il ont chanté,
Car tant i a Orgueil des orguilleus enté
Que li preudomme en sont sorpris et enchanté.

Honiz soit qui croira ja més por nule chose
Que desouz simple abit n’ait mauvestié enclose !
Quar tel vest rude robe ou felons cuers repose :
Li rosiers est poingnanz, et s’est souef la rose.

Il n’a en tout cest mont ne bougre ne herite
Ne fort popelican, vaudois ne sodomite,
Se il vestoit l’abit ou papelars abite ,
C’on ne le tenist ja a saint ou a hermite.

Hé ! Diex, com vendront or tart a la repentance
S’entre cuer et habit a point de dessevrance !
Fere leur convendra trop dure penitance :
Trop par aime le siecle qui par ce s’i avance.

Divinité, qui est science esperitable,
Ont il torné le dos, et s’en font connestable.
Chascuns cuide entre apostre quant il sont a la table,
Més Diex pot ses apostres de vie plus metable.

Cil Diex qui par sa mort volt la mort d’enfer mordre
Me vueille, s’il li plest, a son amors amordre ;
Bien sai qu’est grant corone, més je ne sai qu’est ordre,
Quar il font trop de choses qui moult font a remordre.
