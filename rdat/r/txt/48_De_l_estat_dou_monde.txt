Por ce que li mondes se change
Plus sovent que denier a Change,
Rimer vueil du monde divers.
Toz fu estez, or est yvers ;
Bons fu, or est d’autre maniere,
Quar nule gent n’est més maniere
De l’autrui porfit porchacier,
Se son preu n’i cuide chacier.
Chascuns devient oisel de proie :
Nus ne vit més se il ne proie.
Por ce dirai l’estat du monde.
Qui de toz biens se vuide et monde.
Relegieus premierement
Deüssent vivre saintement,
Ce croi, selonc m’entencion ;
Si a double relegion :
Li un sont moine blanc et noir
Qui maint biau lieu et maint manoir
Ont et mainte richece assise,
Qui toz sont sers a Covoitise.
Toz jors vuelent sanz doner prendre,
Toz jors achatent sanz riens vendre ;
Il tolent, l’en ne lor tolt rien ;
Il sont fondé sus fort mesrien,
Bien pueent lor richece acroistre.
L’en ne preesche més en cloistre
De Jesucrist ne de sa Mere
Ne de saint Pol ne de saint Pere ;
Cil qui plus set de l’art du siecle,
C’est le meillor, selonc lor riegle.
Aprés si sont li Mendiant
Qui par la vile vont criant :
“Donez, por Dieu, du pain aus Freres !”
Plus en i a de vint manieres.
Ci a dure fraternité
Quar, par la sainte Trinité,
Li uns covenz voudroit de l’autre
Qu’il fust en un chapiau de fautre
El plus pereilleus de la mer :
Ainsi s’entraiment li aver.
Covoitex sont, si com moi samble ;
Fors lerres est qu’a larron emble,
Et cil lobent les lobeors
Et desrobent les robeors
Et servent lobeors de lobes,
Ostent aus robeors lor robes.
Aprés ce que je vous devise
M’estuet parler de sainte Yglise,
Que je voi que plusor chanoine,
Qui vivent du Dieu patremoine,
Il n’en doivent, selonc le Livre,
Prendre que le soufissant vivre,
Et le remanant humblement
Deüssent il communement
A la povre gent departir ;
Més il verront le cuer partir
Au povre, de male aventure,
De grant fain et de grant froidure.
Quant chascuns a chape forree
Et de deniers la grant borsee,
Les plains coffres, la plaine huche,
Ne li chaut qui por Dieu le huche
Ne qui riens por Dieu li demande,
Quar Avarisce li commande,
Cui il est sers, a metre ensamble,
Et si fet il, si com moi samble ;
Més ne me chaut, se Diex me voie !
En la fin vient a male voie
Tels avoirs et devient noianz ;
Et droiz est, quar, ses iex voianz,
Il est riches du Dieu avoir
Et Diex n’en puet aumosne avoir ;
Et se il vait la messe oïr,
Ce n’est pas por Dieu conjoïr,
Ainz est por des deniers avoir,
Quar, tant vous faz je a savoir,
S’il n’en cuidoit riens raporter,
Ja n’i querroit les piez porter.
Encor i a clers d’autre guise,
Que, quant il ont la loi aprise,
Si vuelent entre pledeeur
Et de lor langues vendeeur,
Et penssent baras et cauteles
Dont il bestornent les quereles
Et metent ce devant derriere.
Ce qui ert avant va arriere,
Quar, quant dant Deniers vient en place,
Droiture faut, droiture esface.
Briefment, tuit clerc, fors escoler,
Vuelent Avarisce acoler.
Or m’estuet parler des genz laies,
Qui resont plaié d’autres plaies.
Provost et bailli et maieur
Sont communement li pieur,
Si com Covoitise le vost ;
Quar je regart que li provost,
Qui acenssent les provostez,
Que il plument toz les costez
A cels qui sont en lor justise,
Et se deffendent en tel guise :
“Nous les acenssons chierement,
Si nous covient communement,
Font il, partout tolir et prendre
Sanz droit ne sanz reson atendre ;
Trop avrions mauvés marchié
Se perdons en nostre marchié.”
Encor i a une autre gent :
Cil qui ne donent nul argent,
Comme li bailli qui sont garde ;
Sachiez que au jor d’ui lor tarde
Que la lor garde en lor baillie
Soit a lor tens bien esploitie
Que au tens a lor devancier.
N’i gardent voie ne sentier
Par ou onques passast droiture ;
De cele voie n’ont il cure,
Ainçois penssent a porchacier
L’esploit au seignor et traitier
Le lor porfit de l’autre part :
Ainsi droiture se depart.
Or i a gent d’autres manieres
Qui de vendre sont coustumieres
De choses plus de cinq cens paires
Qui sont au monde necessaires.
Je vous di bien veraiement
Il font maint mauvés serement
Et si jurent que lor denrees
Sont et bones et esmerees
Tel foiz que c’est mençonge pure ;
Si vendent a terme, et usure
Vient tantost et termoierie
Qui sont de privee mesnie ;
Lors est li termes achatez
Et plus cher venduz li chatez.
Encor i sont ces genz menues
Qui besoingnent parmi ces rues
Et chascuns fet divers mestier
Si comme est au monde mestier,
Qui d’autres plaies sont plaié.
Il vuelent estre bien paié
Et petit de besoingne fere ;
Ainz lor torneroit a contrere
S’il passoient lor droit deus lingnes.
Neïs ces païsanz des vingnes
Vuelent avoir bon paiement
Por peu fere, se Diex m’ament.
Or m’en vieng par chevalerie
Qui au jor d’ui est esbahie :
Je n’i voi Rollant n’Olivier,
Tuit sont noié en un vivier ;
Et bien puet veoir et entandre
Qu’il n’i a més nul Alixandre.
Lor mestiers defaut et decline ;
Li plusor vivent de rapine.
Chevalerie a passé gales :
Je ne la voi es chans n’es sales.
Menesterez sont esperdu,
Chascuns a son Donet perdu.
Je n’i voi ne prince ne roi
Qui de prendre face desroi,
Ne nul prelat de sainte Yglise
Qui ne soit compains Covoitise
Ou au mains dame Symonie,
Qui les doneors ne het mie.
Noblement est venuz a cort
Cil qui done, au tens qui ja cort ;
Et cil qui ne puet riens doner
Si voist aus oisiaus sermoner,
Quar Charitez est pieça morte !
Je n’i voi més nul qui la porte,
Se n’est aucuns par aventure
Qui retret a bone nature ;
Quar trop est li mondes changiez,
Qui de toz biens est estrangiez.
Vous poez bien apercevoir
Se je vous conte de ce voir.
