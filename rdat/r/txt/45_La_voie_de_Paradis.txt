Mi marz tout droit, en cel termine
Que de souz terre ist la vermine
Ou ele a tout l’yver esté
Si s’esjoïst contre l’esté,
Cil arbre se cuevrent de fueille
Et de flor la terre s’orgueille
Si se cuevre de flors diverses,
D’indes, de jaunes et de perses,
Li preudon, quant voit le jor né,
Reva arer en son jorné ;
Après arer, son jorné same :
Qui lors semeroit si que s’ame
Moissonast semence devine,
Je di por voir, non pas devine,
Que buer seroit nez de sa mere,
Quar tel moisson n’est pas amere.
Au point du jor c’on entre en oevre,
Rustebuef qui rudement oevre,
Quar rudes est, ce est la somme,
Fu ausi com du premier somme.
Or sachiez que gueres ne pensse
Ou sera prise sa despensse.
En dormant un songe sonja ;
Or entendez dont qu’il sonja,
Que pas du songe ne bordon.
En sonjant, escherpe et bordon
Prist Rustebués, issi s’esmuet ;
Or chemine, si ne se muet.
Quant la gent de moi dessambla,
Vers paradis, ce me sambla,
Atornai mon pelerinage.
Des ostes que j’oi au passage
Vous vueil conter et de ma voie :
N’a gueres que riens n’en savoie.
J’entrai en une voie estroite  ;
Moult i trovai de gent destroite
Qui a aler s’i atornoient ;
Més trop en vi qui retornoient
Por la voie qui estoit male.
Tant vous di n’i a pas grant ale,
Més mendre que je ne creüsse.
Ainz que gueres alé éüsse,
Trovai un chemin a senestre.
Je vous deïsse de son estre
Se je n’eüsse tant a fere,
Més la gent qui du mien repere
Va celui si grant aleüre
Com palefroiz va l’ambleüre.
Li chemins est biaus et plesanz,
Delitables et aaisanz ;
Chascuns i a a sa devise
Quanques soihaite ne devise.
Tant est plesanz chascuns le va,
Més de fort eure se leva
Qui le va, se il n’en repere.
Li chemins va a un repere
Ou trop a dolor et destrece ;
Larges est, més toz jors estrece.
Li pelerin ne sont pas sage :
Passer lor estuet un passage
Dont ja nus ne resortira ;
Or sachiez qu’au resortir a
Une gent male et felonesse
Qui por loier ne por promesse
N’en lessent un seul eschaper
Puis qu’il le puissent atraper.
Cel chemin ne voil pas tenir :
Trop me fust tart a revenir.
Le chemin ting a destre main.
Je, qui n’ai pas non d’estre main
Levez, jui la premiere nuit
(Por ce que mes contes n’anuit)
A la cité de Penitance.
Moult oi cel soir povre pitance.
Quant je fui entrez en la vile,
Ne cuidiez pas que ce soit guile,
Uns preudom qui venir me vit
(Que Diex conseut se encor vit
Et, s’il est mors, Diex en ait l’ame !)
Me prist par la main, et sa fame
Me dist : “Pelerins, bien veigniez !”
Leenz trovai bien enseigniez
La mesnie de la meson,
Et plains de sens et de reson.
Quant je fui en l’ostel mon oste,
Mon bordon et m’escherpe m’oste
Il meïsmes, sanz autre querre ;
Puis me demande de ma terre
Et du chemin qu’alé avoie.
Je l’en dis ce que j’en savoie ;
Tant l’en dis je, bien m’en sovient :
“Se tel voie aler me covient
Com j’ai la premiere jornee,
Je crierai la retornee.”
Li preudon me dist : “Biaus amis,
Cil sires Diex qui vous a mis
El cuer de fere cest voiage
Vous aidera au mal passage.
Aidiez cels que vous troverez,
Conseilliez cels que vous verrez
Qui requerront vostre conseil :
Ce vous lo je bien et conseil.”
Encor me dist icil preudon
Se je fesoie mon preu don
Orroie je le Dieu servise,
Quar trop petit en apetise
La jornee c’on a a fere.
Je le vi douz et debonere,
Si m’enbelirent ses paroles
Qui ne furent vaines ne voles.
Quant il m’ot tout ce commandé,
Je li ai aprés demandé
Qu’il me deïst par amistié
Son non. “J’ai non, dist il, Pitié.
“Pitié, dis je, c’est trop biau non.
“Voire, fet il, més le renon
Est petiz, toz jors amenuise ;
Ne truis nului qui ne me nuise :
Dame Avarisce et dame Envie
Se duelent moult quant sui en vie,
Et Vaine Gloire me ra mort,
Qui ne desirre que ma mort.
Et ma fame a non Charité.
Or vous ai dit la verité.
Més de ce sommes mal bailli
Que sovent sommes assailli
D’Orgueil, le gendre Felonie,
Qui nous fet trop grant vilonie :
Cil nous assaut et nuit et jor ;
Li siens assaus est sanz sejor.
De cels que je vous ai conté,
Ou il n’a amor ne bonté,
Vous gardez, je le vous commant.
“Ha ! Diex, ostes, et je commant ?
Ainz ne les vi ne ne connui,
Si me porront bien fere anui,
Ja ne savrai qui ce fera.
Ha ! Diex, et qui m’enseignera
Comment je les eschiverai ?
“Ostes, je vous enseignerai
Lor connoissance et lor meson,
S’il a en vous sens ne reson,
Que moult bien les eschiverez.
Or escoutez comment irez
Jusqu’a la meson de Confesse,
Quar la voie est un poi engresse
Et s’est assez male a tenir
Ainçois c’on i puist avenir.
Quant vous cheminerez demain,
Si verrez a senestre main
Une meson moult orguilleuse ;
Bele est, més ele est pereilleuse,
Qu’ele chiet par un pou de vant.
Moult est bien fete par devant,
Assez miex que n’est par derriere,
Et s’a escrit en la mesiere :
“Ceenz esta Orguex li cointes
Qu’a toz pechiez est bien acointes.”
Cil granz sires dont je vous conte
A moult souvent et duel et honte
Par sa maniere qui est fole
Et par sa diverse parole
Ou il n’a ne sens ne savoir,
Et s’en porte et cors et avoir.
Sa meson que je vous devise
A il par son beubant assise
Sor un turet enmi la voie,
Por ce que chascuns miex la voie.
Moult a ostes en son ostel
Qu’il a ostez d’autrui ostel,
Qui fesoient autrui ouvraingne,
Qui avroient honte et vergoingne
Qui de ce lor feroit reproche.
Més li termes vient et aproche
Que Fortune, qui met et oste,
Les ostera de chiés tel oste
Et ceulz que li siecles aroe
Aroera desouz sa roe.
Sire Orguex lor promet l’avoir,
Més n’ont pas pleges de l’avoir.
Si vous dirai que il en fet
Par parole, non pas par fet.
Il fet du clerc archediacre
Et grant doien de souzdiacre ;
Du lai fet provost ou bailli :
Més en la fin sont mal bailli,
Que vous veez avenir puis
Qu’il chieent en si parfont puis,
Par Dieu le Pere esperitable,
Por du pain curent une estable.
Icele gent que je vous nomme,
Que Orguex essauce et assomme,
Sont vestu d’un cendal vermeil
Qui destaint contre le soleil ;
Chapelez ont de flor vermeille
Qui trop est bele a grant merveille
Quant ele est freschement cueillie ;
Més quant li chauz l’a acueillie,
Tost est morte, matie et mate :
Tel marchié prent qui tel l’achate.
Desouz Orgueil un poi aval,
A l’avaler d’un petit val,
A Avarisce son manoir
Et si sont tuit si homme noir,
Non pas tres noir, més maigre et pale,
Por lor dame qui est trop male.
Ausi les tient comme en prison,
Més de ce fet grant mesprison
Qu’a nului nule bonté n’offre.
Enmi sa sale, sus un coffre,
Est assise, mate et penssive ;
Miex semble estre morte que vive.
Ja ne sera sa borse ouverte,
Et si est sa meson couverte
D’une grant pierre d’aÿmant.
Li mur entor sont a cimant.
Moult est bien fermez li porpris :
Cil se doit bien tenir por pris
Qui vient en icele porprise,
Quar el porpris a tel porprise
Qu’ele n’est fete que por prendre.
Grant espace li fist porprendre
Cil qui n’i fist c’une huisserie
Qui a l’issir est si serie,
Si souef clot, si souef oevre
C’on ne voit gueres de tel oevre.
Aprés Avarisce la dame
Esta une vilaine fame
Et ireuse, s’a a non Ire :
Or vous vueil sa maniere dire.
Ire, qui est male et vilaine,
Ne set pas tant d’escharpir laine
Comme ele set de cheveus rompre.
Tout ront quanqu’ele puet arompre ;
Tant a corouz, tant a dolor
Qui tant li fet muer color,
Que toz jors sont ses denz serrees,
Qui ja ne seront desserrees
Se n’est por felonie dire ;
Car tels est la maniere d’Ire
Que toz jors vuet les denz estraindre
Et souspirer et parfont plaindre
Et coroucier a li meïsme,
Et ce toz jors li regaïsme ;
Ja ne querroit por nule chose :
Tel maniere a que toz jors chose.
Fols est qui enchiés li ira,
Que telle maniere en Ire a
Qu’ele se veut a chascun prendre ;
De ce vous vueil je bien aprendre.
Par ceste reson entendez,
Vous qui la voie demandez
Por aler a Confession,
Que nus dedens sa mansion
Ne se doit por riens nee embatre,
S’il ne veut tencier ou combatre.
Or oiez de son habitacle,
Ou Diex ne fet point de miracle.
Du fondement de la meson
Vous di que tel ne vit més hom :
Un mur i a de felonie
Tout destempré a vilonie ;
Li sueil sont de desesperance
Et li pommel de mescheance ;
Li torcheïs est de haïne ;
D’autre chose que de faïne
Fu cele meson empalee,
Quar l’endure fu engelee,
Si en a esté coroucie
Quant sa meson est depecie :
De tristece est l’empaleüre.
Passez outre grant aleüre,
Quar ce ne vous porroit aidier.
Qui n’aime rancune et plaidier
Je ne lo pas que s’i estoise,
Quar preudon n’a cure de noise.
Por ce que tu ne t’i arrives,
Li braz, les laz et les solives
Et les chevilles et li tré
Sont, par saint Blanchart de Vitré,
D’un fust, s’a non Dures Noveles,
Et de ce resont les asteles ;
Li chevron sont d’autre mesrien,
Més tel merrien ne vaut més rien,
Quar il est de Mesaventure,
S’en est la meson plus obscure.
La ne vont que li forsené,
Qui ne sont pas bien assené.
El fons d’une obscure valee
Dont la clartez s’en est alee
S’est Envie reposte et mise :
Deviser vous vueil sa devise.
Ne sai s’onc nus la devisa,
Més bien sai que pale vis a ;
Quar el lit ou ele se couche
N’a il ne chaelit ne couche,
Ainz gist en fiens et en ordure :
Moult a duré et encor dure.
N’i a fenestre ne verriere
Qui rende clarté ne lumiere,
Ainz est la meson si obscure
C’on n’i verra ja soleil luire.
Ovides raconte en son livre,
Quant il parole de son vivre,
Qu’il dist char de serpent menjue,
Dont merveille est que ne se tue ;
Més Rustebués a ce respont,
Qui “la char du serpent” espont :
C’est li venins qu’ele maintient ;
Ez vous la char qu’en sa main tient.
Moult a grant obscurté laienz ;
Ja n’enterront clerc ne lai enz
Qui jamés nul jor aient joie.
Ne cuidiez pas qu’ele s’esjoie
S’ele ne set qu’autres se dueille ;
Lors s’esjoïst et lors s’orgueille
Que ele ot la dure novele.
Més lors li torne la roele
Et lors li sont li dé changié
Et geu et ris bien estrangié
Quant ele set autrui leesce :
Deuls l’esjoïst, joie la blesce.
Moult est s’entree viex et sale,
Si est sa meson et sa sale,
Et sa valee et orde et vils.
Aprés ces choses or devis
De cels qui si fort se desvoient,
Quant la meson Envie voient,
Que il vuelent veoir Envie
Qui ne muert pas, ainz est en vie.
Quant il aprochent du repere
Dont nus en santé ne repere,
Lors si lor trouble la veüe,
Et la joie qu’il ont eüe
Perdent il au passer la porte :
Or savez que chascuns enporte.
Li cors ou Envie s’embat
Ne se solace në esbat ;
Toz jors est ses viaires pales,
Toz jors sont ses paroles males ;
Lors rist il que son voisin pleure,
Et lors li recort li deuls seure
Quant son voisin a bien assez ;
Ja n’ert ses viaires lassez :
Or poez vous savoir la vie
Que cil maine qui a envie.
Envie fet hommes tuer
Et si fet bonnes remuer,
Envie fet rooingner terre,
Envie met ou siecle guerre,
Envie fet mari et fame
Haïr, Envie destruit ame,
Envie met descorde es freres,
Envie fet haïr les meres,
Envie destruit gentillece,
Envie grieve, Envie blece,
Envie confont Charité
Et si destruit Humilité ;
Ne sai que plus briefment vous die :
Tuit li mal vienent par Envie.

Accide, qui sa teste cuevre,
Qu’ele n’a cure de fere oevre
Qu’a Dieu plese n’a saint qu’il ait,
Por ce que trop li seroit lait
Qui li verroit bone oevre fere,
Lez Envie a mis son repere.
Or escoutez de la mauvaise
Qui jamés n’avra bien ne aise,
Si vous conterai de sa vie
Dont nul preudomme n’ont envie.
Accide, la tante Parece,
Qui trop pou en estant se drece,
Poi ou noient, puis qu’il coviegne
Qu’ele face bone besoingne,
Voudroit bien que clerc et provoire
Fussent a marchié ou a foire,
Si c’on ne feist ja servise
En chapele ne en eglise
Quar qui voudra de li joïr
Ne sa bele parole oïr
Ne parolt de saint ne de sainte,
Qu’ele est de tel corroie çainte
S’ele va droit, maintenant cloche
Que ele ot clocheter la cloche :
Lors voudroit bien que li batiaus
Et li coivres et li metaus
Fussent encor tuit a refondre.
La riens qui plus la puet confondre,
Qui plus li anuie et li grieve,
C’est ce quant delez li se lieve
Aucuns por aler au moustier ;
Et dist : “Vous i fustes moult ier ;
Qu’alez vous querre si souvent ?
Lessiez i aler le couvent
De Pruilli ou d’autre abeïe !”
Issi remaint toute esbahie.
Encor a ele tel maniere
Que ja ne fera bele chiere
Por qu’ele voie les dent muevre,
Tant fort redoute la bone oevre.
Que vous iroie je aloingnant
Ne mes paroles porloingnant ?
Quanques Dies aime li anuie
Et li est plus amer que suie.

Gloutonie, la suer Outrage,
Qui n’est ne cortoise ne sage,
Qui n’aime reson ne mesure,
Refet sovent le mortier bruire
Enchiés Hasart le tavernier,
Et si fu en la taverne ier
Autant comme ele a hui esté :
Ce ne faut yver ne esté.
Quant ele se lieve au matin,
Ja en romanz ne en latin
Ne quiert oïr que boule et feste ;
Du soir li refet mal la teste ;
Or est tout au recommancier.
Assez aime miex Monpancier
Que Marseille ne Carlion ;
Por ce vous di je quar li hon
Qui est ses kex a assez paine :
Quatorze foiz en la semaine
Demande bien son estovoir.
Més il covient chiés li plovoir,
Se tant avient que aus chans plueve,
Que sa mesons n’est mie nueve,
Ainz est par les paroiz ouverte
Et par deseure descouverte.
Or sachiez que mauvés mestre a,
Jamés plus mauvés ne nestra ;
Si herberge ele mainte gent
El leu qu’el n’a ne bel ne gent,
Bediaus et bailliz et borgois
Qui trois semaines por un mois
Lessent aler a pou de conte.
Por ce que de l’ovrer ont honte
Sont en cel recet receté.
Tant i sont qu’il sont endeté
Et creance lor est faillie :
Lors est la dame mal baillie,
Quar ses ostes li covient perdre,
Si ne s’en set a cui aerdre.
Aus chanoines des granz eglises ?
Por ce que granz est li servises,
Si s’en descombrent en contant.
Que vous diroië ? Il sont tant,
Que clerc, que chanoine, que lai,
Trop i feroie grant delai.

Luxure, qui les fols desrobe,
Qu’au fol ne lest chape ne robe,
Qui mainte gent a ja honie,
Est bien voisine Gloutonie :
Ne faut fors avaler le val.
Tels entre chiés li a cheval
Qui s’en revient nuz et deschaus.
Trop est vilains ses seneschaus :
Tout prent, tout robe, tout pelice,
Ne lest peliçon ne pelice.
Des maux qu’il fet ne sai le nombre ;
La somme en est en une essombre,
En une reculee obscure.
Onques nus preudon n’en ot cure
D’entrer la jus por l’obscurté,
Qu’il n’i a point de seürté.
Nus n’i va ne riant ne baut,
Tant soit ne garçon ne ribaut,
Qui corouciez ne s’en reviengne ;
Et ceste reson nous enseigne
Que nus hon ne s’i doit embatre
Por solacier ne por esbatre.
Cil dient qui i ont esté
Que la meson est en esté
D’el que de glay glagie a point ;
Jons ne mentastre n’i a point,
Ainz est la glageüre estrange,
Si a non Folie et Losange.
La dame est moult plaine d’orgueil ;
Li portiers a non Bel Acueil.
Bel Acueil, qui garde la porte,
Connoist bien celui qui aporte :
A celui met les braz au col,
Quar bien set afoler le fol.
Cil qui i va a borse vuide
Est bien fols se trover i cuide
Biau geu, biau ris ne bele chiere :
De vuide main vuide proiere,
Quar vous oez dire a la gent :
“A l’uis, a l’uis, qui n’a argent !”
Luxure, qui est si grant dame,
Qui bien destruit le cors et l’ame,
Prent bien le loier de son oste :
Le cors destruit, la richece oste,
Et quant ele a si tout osté,
S’oste l’oste de son osté.
En toz mauvés esforz s’esforce,
L’ame ocist et s’en tret la force ;
Aprés tout ce, fiert si el maigre
Les iex trouble, la voit fet aigre.
Ci a felonesse espousee ;
Sa chamberiere a non Rousse
Et ses chambellenz Fous-s’i-fie.
Or ne sai que ce senefie
Quar tant de gent la vont veoir
Qu’a granz paines ont ou seoir.
Li un s’en vont, li autre vienent,
Li revenant por fol se tienent.

Biaus douz ostes, ce dist Pitié,
Bien vous devroie avoir gitié
D’aler aus leus que je vous nomme ;
C’or veez vous, ce est la somme,
Que nus n’i vit en son aage,
S’i lest on l’ame de paiage.
De l’autre voie vous devise
Qui trop est bele a grant devise
Et trop plesant, qui en a cure,
Et s’est assez la plus obscure,
La droite voie et le chemin
Ausi plain comme un parchemin
Por aler a Confesse droit.
Or vous vueil je dire orendroit
Les destroiz qui sont dusques la,
Si lais la voie par dela.

A destre main vers oriant
Verrez une meson riant,
C’est a dire de bon afere.
Humilitez la debonere
Esta leenz, n’en doutez mie.
Raconter vous vueil de sa vie :
Ne cuidiez pas que je vous mante,
Ne por ce qu’ele soit ma tante
Vous en die ce que j’en sai,
C’onques por ce nel me penssai.
Dame Humilitez la cortoise,
Qui n’est vilaine ne bufoise
Més douce, debonere et franche,
A vestu une cote blanche
Qui n’est pas de blanc de Nicole,
Ainçois vous di a brief parole
Que li dras a non Bon Eür.
Nus n’est enchiés li asseür,
Quar dans Orguex li outrageus
N’i a pas pris la guerre a geus :
Soventes foiz assaut li livre.
Or oiez comment se delivre
Et escoutez en quel maniere.
S’ele rist et fet bele chiere
Et fet samblant riens ne li grieve
Ce c’Orguex contre li se lieve,
Lors acore de duel et d’ire
Orguex, si qu’il ne puet mot dire.
A tant s’en part, ne parle puis,
Maz et confus ferme son huis ;
Lors, qui veut avoir pais si l’a,
Qui ne veut si va par dela.
Or vous dirai de son ostel,
Onques nus riches hon n’ot tel.
Li fondemenz est de concorde ;
La Dame de Misericorde
I estoit quant ele acorda
Le descort qu’ Adans descorda,
Par quoi nous a toz acordé
A l’acort au digne Cors Dé
Qui a, si com nous recordons,
En sa corde les trois cordons :
C’est la Trinité toute entiere.
Cil sain arbres et cele ente iere
Enchiés Humilité la sage
Quant Diex prist en li herbregage ;
Lors porta l’ente fleur et fruit,
Qui puis lessa enfer destruit.
Li sueil i sont de Pascience ;
Sages hon et de grant science
Fu cil qui ouvra tel ouvraingne.
La meson siet en une plaingne,
Si sont les paroiz d’Amistié.
N’i esta pas de la moitié
Tant gent comme il i soloit estre,
Ainz vont le chemin a senestre.
Post et chevron et tref ensamble,
Si com je cuit et il me samble,
Sont d’une ouvrangne moult jolive,
Si apele on le fust olive :
Por ce le fist, je vous afie,
Que pais et amor senefie.
La couverture a tout les lates
Et li chevron et les chanlates
Sont fetes de Bone Aventure,
S’en est la meson plus seüre.
En la meson a sis verrieres,
Trois par devant et trois derrieres.
Les deus en sont, se Diex me gart,
D’une oevre, s’a non Douz Regart ;
Les deus meïsmes sont de Grace,
Plus luisanz que cristaus ne glace ;
Les deus autres, si com je croi,
Sont de Leauté et de Foi,
Més ces deus sont pieça brisiees
Et fendues et esfrisiees.
Moult par fust bele la meson
Se il i reperast més hon ;
Més tel gent i ont repairié
Qui se sont mis en autre airié.

Biaus ostes, Larguece, ma niece,
Qui a langui si longue piece
Que je croi bien qu’ele soit morte,
Verrez a l’entrer de la porte.
S’ele puet parler ne veoir,
Si vous fera lez li seoir,
Quar plus volentiers se gaimante,
Sachiez, qu’ele ne rist ne chante
N’a en l’ostel homme ne fame
Qui gart ne l’ostel ne la dame,
Fors Gentillece et Cortoisie ;
Et cil ont més si corte vie
Que ne gart l’eure que tout muire.
Qui orroit une beste muire,
S’en avroit il au cuer mesaise.
Biaus douz ostes, ne vous desplaise,
Alez i ses reconfortez,
Quar trop est li lieus amortez.
Prenez en gré se pou avez ;
Se cest proverbe ne savez,
Je vueil que l’aprenez a mi :
L’en doit penre chiés son ami,
Poi ou auques, ce c’on i trueve ;
Qu’amis est au besoin l’esprueve.
Mainte gent s’en sont departi
Qui du leur i ont departi
Ça en arriere une partie.
Or est la chose mal partie,
Quar la mort qui les bons depart
Les a departiz d’autre part.
Hostes, ja ne vous quier celer,
La se soloient osteler
Empereor et roi et conte
Et cil autre dont l’en vous conte,
Qui d’amors ont chançon chanté.
Més Avarisce a enchanté
Si les chenuz et les ferranz
Et toz les bachelers erranz
Et chanoines et moines noirs,
Que toz est gastes li manoirs.
L’en soloit par amors amer,
L’en soloit tresors entamer,
L’en soloit doner et prometre :
Or ne s’en veut nus entremetre.
Voirs est qu’Amors ne vaut més rien,
Amors est més de viez mesrien,
Amers est més a mains amere
Se la borse n’est dame et mere.
Amors estoit sa chambellaine
Qui n’estoit fole ne vilaine.
Larguesce muert et Amors change ;
L’une est més trop a l’autre estrange,
Quar l’en dit et bien l’ai apris :
“Tant as, tant vaus et tant te pris.”

Deboneretez, qui jadis
Avoit les ostes dis et dis
Et dis et neuf et dis et neuf,
N’est prisie vaillant un oef ;
Quar bien a soissante et dis anz,
Se Rustebués est voirdisanz,
Qu’ele prist a Envie guerre,
Qui ore est dame de la terre.
Envie, qui plus ot mesnie,
A la querele desresnie,
Si a regné des lors el regne,
Et regnera et encor regne :
Jamés a regner ne finra ;
Més, se jamés en la fin ra
Debonereté en prison
Sanz mesfet et sanz mesprison,
Croi je que tenir la voudra :
Ce ne sai je s’ele porra.
Franchise me dist l’autre jor,
Qui en meson ert a sejor,
Que Debonereté n’avoit
Recet, ne homme ne savoit
Qui se meslast de son afere
Ne qui point amast son repere.
Or a tel honte qu’el ne s’ose
Moustrer aus genz por nule chose,
Quar bien savez c’est la coustume :
Qu’au desouz est, chascuns le plume.
Biaus douz ostes, ce dist Pitiez,
Gardez onques ne despisiez
Vostre ostesse quant la verrez ;
Més d’une chose me creez :
Que tels fet feste et va tripant
Qui ne set pas qu’a l’ueil li pant.
Ostel troverez povre et gaste,
Qu’il n’a leenz ne pain ne paste.
Bien sai que poi i dormirez ;
Savez por qoi ? Vous ne porrez,
Quar qui a compaignie aprise
Bien sai de voir que petit prise
L’aise qu’il a sanz compaignie ;
Nequedent, aise n’est ce mie.
Ostes, dites li de par moi
Ne s’esmait ne que je m’esmoi,
Quar je sai bien que tout faudra,
Ja nule rien ne nous vaudra
Fors que l’amor de Jhesucrist :
Ce trovons nous bien en escrit.
Dist Pitiez : “Charitez, ma fame,
Qui e esté si vaillant dame,
Est bien pres voisine celui
Qui tant a afere de lui,
Qui a non Debonereté,
Qui chierement a achaté
Les enviaus aus envieus
Et les maus aus malicieus.
Nostre ostel verrez bel et cointe,
Més mainte gent s’en desacointe :
Qu’au soir i vient s’en va au main.
François sont devenu Romain
Et li riche homme aver et chiche.
Cil sont preudomme qui sont riche,
A cels met on les braz aus cols :
Li povres hon est li droiz fols ;
Et bien sachiez en verité
Que, se il aime Charité,
L’en dira : “C’est par sa folie
Et par sa grant melancolie
Qui li est entree en la teste !”
Ice me fet perdre la feste
Et le solaz que g’i avoie ;
Nus n’i veut més tenir la voie,
Fors li moine de saint Victor,
Quar je vous di nus ne vit or
Si preude gent, c’est sanz doutance.
Ne font pas lor Dieu de lor pance
Comme li autre moine font
A cui toz biens dechiet et font.
Ce sont cil qui l’ostel maintienent,
Ce sont cil qui en lor main tienent
Charité et Misericorde,
Si com lor oevre me recorde.
Encor raconte li Escriz
Que Charitez c’est Jhesucriz ;
Por ce dient maintes et maint
Que cil qui en charité maint,
Il maint en Dieu et Diex en lui.
Charitez n’espargne nului :
Por ce si me merveil moult fort
C’on ne li fet autre confort.
Nus n’i va iriez n’a malaise
Que la meson tant ne li plaise
Que toute rancune la pert,
Ce poez veoir en apert.
Por ce lo que vous i ailliez
Que, se vous estes traveilliez,
Leenz reposer vous porrez
Et tant estre com vous voudrez.
Nous voudrions, por vous esbatre,
Por un jor vous i fussiez quatre,
Tant vous verrions volentiers ;
Et bien sachiez que li sentiers
I fu moult plus batuz jadis
De cels c’or sont en paradis.
Prouesce qui des ciex abonde,
Qui n’est pas en servir le monde
Més en cel Seignor honorer
Que toz li mons doit aorer,
A des or més mestier d’aïde ;
Quar je vous di que dame Accide,
Qu’a toz preudommes doit puïr,
L’en cuide bien fere fuïr.
Moult i a ja des siens lassez :
L’uns est bleciez, l’autres quassez ;
Li autres, par sa lecherie,
Est entrez en l’enfermerie
Por le cors esbatre et deduire ;
Li autre doutent la froidure ;
A l’autre trop forment renuit
Ce que il veilla l’autre nuit,
Si doute du cors enmaigrir.
Itels genz si font enaigrir
Le chant de Dieu et les chançons ;
Il aiment miex les eschançons
Et les kex et les bouteilliers
Que les chanters ne les veilliers.
Je ne vous oste de la riegle
Ne cels d’ordre ne cels du siecle :
Tuit ont a bien fere lessié
Et s’en fuient col eslessié,
Tant que la mort lor tolt les cors.
Or n’a la dame nul secors,
Et ele si voudroit veillier
Et jeüner et traveillier
Et escouter le Dieu servise ;
Més orendroit nus ne s’avise
A fere ce qu’ele commande,
Quar nus envers li ne s’amande,
Fors une gent qui est venue,
Qui dient qu’il l’ont retenue ;
Et cil sont de sas ensachié
Et dient que il ont sachié
Lor Ordre des fez aus apostres.
Por lor mesfez et por les nostres
Dient il bien tout sanz doutance
Que il font autel penitance
Com Diex et si apostre firent.
Ce ne sai je se il empirent
Et s’il feront si com maint autre
Qui soloient gesir en piautre,
Or demandent a briez paroles
Les bons vins et les coutes moles,
Et ont en leu d’umilité
Pris orgueil et iniquité.

Abstinence, la suer Reson,
Est presque seule en sa meson
Qui tant est delitable et bele ;
Si n’est pas en orde ruele,
Ainz la porrez veoir a plain.
Or n’i sont més li dois si plain
De gent comme il soloient estre.
Or vous vueil dire de son estre :
Toz les set jors de la semaine
Est vendrediz ou quarantaine
Leenz, ce vous faz a savoir ;
Et se n’i puet on pas avoir
Tel chose a l’en en la taverne :
Por ce dit l’en qu’assez espergne
De bien li preudon qui ne l’a.
Qui Abstinance l’apela,
Je di qu’il la baptisa bel,
Quar ne fu puis le tens Abel
Meson si bele ne si nete.
Meson fu, or est mesonete.
Consirrers en fu charpentiers ;
Bien fu ses cuers fins et entiers
A la meson fonder et fere ;
Moult est li leus de bel afere,
Et moult i dure grant termine
Cil qui leenz sa vie fine.
Li preudomme, li ancien
Ont leenz un fusicien
Qui tant par est de franche orine
Qu’il garist sanz veoir orine :
C’est Diex, qui fisique set toute,
Qui moult aime la gent, sanz doute,
Qui reperent chiés Abstinance,
Quar moult en ist bele semance.

Chastee la nete, la pure,
Qui sanz pechié et sanz ordure
A esté et est et sera,
Se Dieu plest vous convoiera
Tant que vous verrez la Cité ;
Et si sachiez bien c’une ité
Comme ele est ne verrez jamais.
Ainçois que soit toz passez mays
La porrez vous veoir assez ;
Jamés nus n’en seroit lassez
Se la Cité avoit aprise.
N’est pas preudon qui la desprise
Et si n’en fet de riens a croire.
Entor Pasques i est la foire :
Quarante jors devant la livrent
Cil qui leenz la gent delivrent.
Je sai bien que leenz gierrez ;
Assez tels choses i verrez
Dont anuiz seroit a retrere ;
Et qui a grant jornee a fere
Coucher doit tost et main lever,
Si que mains se puisse grever
Lonc ce que la jornee est granz.”
Ce soir fu moult Pitiez engranz
De moi gentement osteler :
Ce ne porroie je celer.
Repentance, qui tant est sainte
Que l’iror Dieu en est refrainte,
Me plot plus que riens a veoir,
Quar il ne porroit mescheoir
A homme qui esta dedenz.
S’autant de langues com de denz
M’avoit doné li Rois de gloire
Por raconter toute l’estoire
De la cité de Repentance,
Si seroie je en doutance
Que pou ou noient en deïsse
Ou que du tout n’i mespreïsse.
Quant Jhesus fu resuscitez,
Lors fu fondee la Citez
Le jor de Pentecouste droit,
A ce point et a cel endroit
Que Sainz Esperiz vint en terre
Por fere aus apostres conquerre
Le pueple des Juÿs divers.
Cele citez, ce dist li vers,
Est fermee de quatre portes
Qui ne sont esclames ne tortes.
La premiere a non Remembrance,
Et l’autre a non Bone Esperance
C’on doit avoir ou Sauveor,
Et la tierce s’a non Paor,
La quarte est fete d’Amor fine,
Et c’est cele qui s’achemine
A Confesse qui tout netoie.
Moult i a entrapeuse voie
Ainçois c’on i puisse venir,
Qui ne met grant pairie ou tenir.
