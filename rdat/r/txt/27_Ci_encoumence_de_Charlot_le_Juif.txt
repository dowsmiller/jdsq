
Qui menestreil vuet engignier
Mout en porroit mieulz bargignier ;
Car mout soventes fois avient
Que cil por engignié se tient
Qui menestreil engignier cuide,
Et s’en trueve sa bource vuide.
Ne voi nelui cui bien en chiee.
Por ce devroit estre estanchiee
La vilonie c’om lor fait
Garson et escuier sorfait
Et teil qui ne valent deus ciennes.
Por ce le di qu’a Aviceinnes
Avint, n’a pas un an entier,
A Guillaume le penetier.
Cil Guillaumes dont je vos conte,
Qui est a mon seigneur le conte
De Poitiers, chassoit l’autre jour
Un lievre qu’il ert a sejour.
Li lievres, qui les chiens douta,
Molt durement se desrouta,
Asseiz foï et longuement,
Et cil le chassa durement ;
Asseiz corrut, asseiz ala,
Asseiz guenchi et sa et la,
Mais en la fin vos di ge bien
Qu’a force le prirent li chien.
Pris fu sire Coars li lievres ;
Mais li roncins en ot les fievres,
Et sachiez que mais ne les tremble :
Escorchiez en fu, ce me cemble.
Or pot cil son roncin ploreir
Et metre la pel essoreir.
La pel, se Diex me doint salu,
Couta plus qu’ele ne valu.
Or laisserons esteir la pel,
Qu’il la garda et bien et bel
Juqu’a ce tens que vos orroiz
Dont de l’oïr vos esjorroiz.
Par tout est bien choze commune,
Ce seit chacuns, ce seit chacune,
Quant un hom fait noces ou feste
Ou il a genz de bone geste,
Li menestreil, quant il l’entendent,
Qui autre choze ne demandent,
Vont la, soit amont soit aval,
L’un a pié, l’autres a cheval.
Li couzins Guillaume en fit unes
Des noces, qui furent communes,
Ou asseiz ot de bele gent
Dont mout li fu et bel et gent :
Se ne sai ge combien i furent.
Asseiz mangerent, asseiz burent,
Asseiz firent et feste et joie.
Je meïmes, qui i estoie,
Ne vi piesa si bele faire
Ne qui autant me peüst plaire,
Se Diex de ses biens me reparte.
N’est si grans cors qui ne departe :
La bone gent s’est departie ;
Chacuns s’en va vers sa partie.
Li menestreil, trestuit huezei,
S’en vindrent droit a l’espouzei ;
Nuns n’i fu de parleir laniers :
“Doneiz nos maîtres ou deniers,
Font il, qu’il est droit et raison,
S’ira chacuns en sa maison.”
Que vos iroie je dizant
Ne mes paroles esloignant ?
Chacuns ot maitre, nes Challoz,
Qui n’estoit pas molt biauz valloz.
Challoz ot a maitre celui
Qui li lievres fist teil anui.
Ses lettres li furent escrites,
Bien saellees et bien dites ;
Ne cuidiez pas que je vos boiz.
Challoz en est venuz au bois :
A Guillaume ses lettres baille.
Guillaumes les resut cens faille,
Guillaumes les conmance a lire,
Guillaumes li a pris a dire :
“Challot, Charlot, biauz dolz amis,
Vos estes ci a moi tramis
Des noces mon couzin germain ;
Mais je croi bien par saint Germain
Que vos cuit teil choze doneir,
Que que en doie gronsonneir,
Qui m’a coutei plus de cent souz,
Se je soie de Dieu assouz !”
Lors a apelei sa maignie
Qui fu sage et bien enseignie :
La pel du lievre rova querre
Por cui il fist maint pas de terre.
Cil l’aportent grant aleüre,
Et Guillaumes de rechief jure :
“Charlot, se Diex me doint sa grace
Ne se Dieux plus grant bien me face,
Tant me cousta com je te di.”
“Hom n’en avroit pas samedi,
Fait Charlos, autant au marchié,
Et s’en aveiz mainz pas marchié :
Or voi ge bien que marcheant
Ne sont pas toz jors bien cheant.”
La pel prent que cil li tendi.
Onques graces ne l’en rendi,
Car bien saveiz n’i ot de quoi.
Pencis le veïssiez et quoi ;
Pencis s’en est issus la fuer,
Et si pence dedens son cuer,
Se il puet, qu’il li vodra vendre.
Et il li vendi bien au rendre !
Porpenceiz s’est que il fera
Et comment il li rendera.
Por li rendre la felonie
Fist en la pel la vilonie, —
Vos saveiz bien ce que vuet dire.
Arier vint et li dist : “Biau sire,
Se ci a riens, si le preneiz.
“Or as tu dit que bien seneiz ?
“Oïl, foi que doi Notre Dame.
“Je cuit c’est la coiffe ma fame
Ou sa toaille ou son chapel :
Je ne t’ai donei que la pel.”
Lors a boutei sa main dedens.
Eiz vos l’escuier qui ot gans
Qui furent punais et puerri
Et de l’ouvrage maitre Horri.
Ensi fu deus fois conchïez :
Dou menestreil fu espïez,
Et dou lievre fu mal bailliz
Que ses chevaus l’en fu failliz.
Rutebuez dit, bien m’en sovient :
Qui barat quiert, baraz li vient.
