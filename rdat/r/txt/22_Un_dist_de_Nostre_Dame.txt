De la tres glorieuse Dame
Qui est saluz de cors et d’ame
Dirai, que tere ne m’en puis ;
Més l’en porroit avant un puis
Espuisier c’on poïst retrere
Combien la Dame est debonaire.
Por ce si la devons requerre
Qu’avant qu’elle chaïst sor terre
Mist Diex en li humilité,
Pitié, dousor et charité,
Tant que ne sai ou je commance :
Besoignex sui par abondance.
L’abondance de sa loange
Remue mon corage et change
Si qu’esprover ne me porroie,
Tant parlasse que je voudroie.
Tant a en li de bien a dire
Que trop est belle la matiere.
Se j’estoie bons escrivens,
Ainz seroie d’escrire vains
Que je vous eüsse conté
La terce part de sa bonté
Ne la quarte ne redeïsme :
Ce set chacuns par lui meïsme.

Qui orroit comment elle proie
Celui qui de son cors fist proie
Por nous toz d’enfer despraer
C’onques ne vost le cors despraer,
Ainz fu por nos praez et pris,
Dou feu de charité espris !
Et tot ce li ramentoit elle
. . . . . . . . . . . . . . .
. . . . . . . . . . . . . . .
La douce Vierge debonaire :
“Biaus filz, tu suis fame et home,
Quant il orent mors en la pome,
Il furent mort par le pechié
Don Maufez est toz entachiez,
En enfer il dui descendirent
Et tuit cil qui d’enfer yssirent.
Biax chiers fis, il t’en prist pitiez
Et tant lor montras d’amistiez
Que pour aus decendis des ciaus.
Li dessandres fu bons et biax :
De ta fille feïs ta mere,
Tiex fu la volante dou Pere.
De la creche te fit on couche :
Sans orguel est qui la se couche.
Porter te covint en Egypte ;
La demorance i fu petite,
Car aprés toi ne vesqui gaires
Tes anemis, li deputaires
Herodes, qui fist decoler
Les inocens et afoler
Et desmenbrer par chacun menbre,
Si com l’Escriture remenbre.
Aprés ce revenis arriere ;
Juï te firent belle chiere,
Car tu lor montroies ou Temple
Maint bel mot et maint bel example.
Mont lor plot canques tu deïs
Juqu’a ce tens que tu feïs
Ladre venir de mort a vie.
Lors orent il sor toi envie,
Lors fus d’aus huiez et haïz,
Lors fus enginiez et traïz
Par les tiens et a aus bailliez,
Lors fus penez et travillez
Et lors fus lïez a l’estache :
N’est nus qui ne le croie et sache.
La fus batuz et deplaiez,
La fus de la mort esmaiez,
La te covint porter la croiz
Ou tu crias a haute voiz
Au Juïs que tu soif avoies.
La soif estoit que tu savoies
Tes amis mors et a malaise
En la dolor d’enfer punaise.
L’ame dou cors fu en enfer
Et brisa la porte d’enfer.
Tes amis tressis de leans,
Ainc ne remest clerc ne lai anz.
Li cors remest en la croiz mis ;
Joseph, qui tant fu tes amis,
A Pilate te demanda :
Li demanders mont l’amanda.

Lors fus ou sepucre posez
De ce fu hardiz et osez
Pilate qu’a toi garde mist,
Car de folie s’entremist.
Au tiers jor fus resucitez :
Lors fus et cors et deïtez
Ensanble sans corricion,
Lors montas a l’Ascension.

Au jor de Pentecouste droit,
Droit a celle hore et cel androit
Que li apostre erent assis
A la table, chacuns pencis,
Lors envoias tu a la table
La toe grace esperitable
Dou saint Esperit enflamee,
Que tant fu joïe et amee.
Lors fu chacuns d’aus si hardiz,
Et par paroles et par diz,
C’autant prisa mort comme vie :
N’orent fors de t’amor envie.
Biax chiers filz, por l’umain lignage
Jeter de honte et de domage
Feïs tote ceste bonté
Et plus assez que n’ai conté.
S’or laissoies si esgaré
Ce que si chier as comparé,
Ci avroit trop grant mesprison,
S’or les lessoies en prison
Entrer, don tu les as osté,
Car ci avroit trop mal hosté,
Trop grant duel et trop grant martire,
Biau filz, biau pere, biau doz sire.”

Ainsi recorde tote jor
La doce Dame, sans sejor ;
Ja ne fine de recorder
Car bien nous voudroit racorder
A li, don nos nos descordons
De sa corde et de ses cordons.
Or nous acordons a l’acorde
La Dame de misericorde
Et li prions que nos acort
Par sa pitié au dine acort
Son chier Fil, le dine Cor Dé :
Lors si serons bien racordé.
