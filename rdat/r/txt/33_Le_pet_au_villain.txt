En paradis l’espiritable
Ont grant part la gent charitable ;
Més cil qu’en aus n’ont charité
Ne sens ne bien ne verité
Si ont failli a cele joie,
Ne ne cuit que ja nus en joie
S’il n’a en lui pitié humaine.
Ce di je por la gent vilaine
C’onques n’amerent clerc ne prestre ;
Si ne cuit pas que Diex lor preste
En paradis ne leu ne place.
Onques a Jhesuchrist ne place
Que vilains ait herbregerie
Avoec le filz sainte Marie,
Quar il n’est reson ne droiture,
Ce trovons nous en escripture.
Paradis ne pueent avoir
Por deniers ne por autre avoir,
Et a enfer ront il failli,
Dont li maufé sont malbailli :
Si orrez par quel mesprison
Il perdirent cele prison.
Jadis fu uns vilains enfers ;
Appareilliez estoit enfers
Por l’ame au vilain recevoir,
Ice vous di je bien de voir.
Uns deables i ert venuz
Par qui li droiz ert maintenuz.
Maintenant que leenz descent,
Un sac de cuir au cul li pent,
Quar li maufez cuide sanz faille
Que l’ame par le cul s’en aille.
Més li vilains por garison
Avoit ce soir prise poison.
Tant ot mengié bon buef as aus
Et du cras humé qui fu chaus
Que la pance n’estoit pas mole,
Ainz li tent com corde a citole.
N’a més doute qu’il soit periz :
S’or puet poirre si est gariz.
A cest enfort forment s’esforce,
A cest esfort met il sa force ;
Tant s’esforce, tant s’esvertue,
Tant se tome, tant se remue
C’uns pés en saut qui se desroie.
Li sas emplist et cil le loie,
Quar li Maufez por penitance
Li ot aus piez foulé la pance,
Et l’en dit bien en reprovier
Que trop estraindre fet chiier.
Tant ala cil qu’il vint a porte
Atout le pet qu’el sac enporte.
En enfer gete sac et tout,
Et li pés en sailli a bout.
Estes vous chascun des maufez
Mautalentiz et eschaufez,
Et maudient ame a vilain.
Chapitre tindrent l’endemain
Et s’acordent a cel acort
Que jamés nus ame n’aport
Qui de vilain sera issue :
Ne puet estre qu’ele ne pue.
A ce s’acorderent jadis
Qu’en enfer ne en paradis
Ne puet vilains entrer sanz doute :
Oï avez la reson toute.
Rustebués ne set entremetre
Ou l’en puisse ame a vilain metre,
Qu’ele a failli a ces deus raignes :
Or voist chanter avoec les raines,
Que c’est li mieudres qu’il i voie ;
Ou el tiegne droite la voie,
Por sa penitance alegier,
En la terre au pere Audegier :
C’est en la terre de Cocuce
Ou Audegiers chie en s’aumuce.
