Iriez, a maudire la mort
Me voudrai des or més amordre,
Qui adés a mordre s’amort,
Qui adés ne fine de mordre ;
De jor en jor ça et la mort
Cels dont le siecle fet remordre ;
Je di que si grant mors amort
Que Valmondois a geté d’ordre.

Valmondois est de valor monde ;
Bien en est la valor mondee,
Quar la mort, qui les bons esmonde,
Par qui larguesce est esmondee,
A or pris l’un des bons du monde.
Las ! com ci a male estondee !
De France a osté une esponde :
De cele part est afondee.

Avoec les sainz soit mise en sele
L’ame de mon seignor Ansel,
Car Diex qui ses amis ensele
L’a trové et fin et feel.
Més la mort, qui les bons flaele,
A aporté felon flael ;
A l’Isle fors lettres saele :
Osté en a le fort seel.

Je di Fortune est nonvoianz,
Je di Fortune ne voit goute,
Ou en son sens est desvoianz.
Les uns atret, les autres boute ;
Li povres hom, li mescheanz
Monte si haut chascuns le doute,
Li vaillanz hom devient noianz :
Issi va sa maniere toute.

Tost est uns hom en son la roe :
Chascuns le sert, chascuns l’oneure,
Chascuns l’aime, chascuns l’aroe ;
Més ele torne en petit d’eure,
Que li serviz chiet en la boe
Et li servant li corent seure
Nus n’atant a lever la poe ;
En cort terme a non Chantepleure.

Toz jors deüst uns preudon vivre
Se mort eüst sens ne savoir ;
S’il fust mors, si deüst revivre :
Ice doit bien chascuns savoir.
Més mort est plus fiere que guivre
Et si plaine de nonsavoir
Que des bons le siecle delivre
Et aus mauvés lest vie avoir.

Qui remire la bele chace
Que fere soliiez jadis,
Les vos brachés entrer en trace,
Ça cinq, ça set, ça neuf, ça dis,
N’est nus qui li cuers mal n’en face.
Se por ame nul bien ja dis,
Dieu pri qu’il vous otroit sa grace
Et doinst a l’ame paradis.

