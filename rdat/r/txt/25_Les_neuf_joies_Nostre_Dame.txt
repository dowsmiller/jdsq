
Roïne de pité, Marie,
En qui deïtez pure et clere
A mortalité se marie,
Tu es et virge et fille et mere :
Virge enfantas le fruit de vie,
Fille ton fil, mere ton pere ;
Moult as de nons en prophecie,
Si n’i a non qui n’ait mistere.

Tu es suer, espouse et amie
Au roi qui toz fors fu et ere ;
Tu es virge seche et florie,
Douz remedes de mort amere ;
Tu es Ester qui s’umelie,
Tu es Judit qui biau se pere :
Asmon en pert sa seignorie
Et Holofernes le compere.

Tu es et ciel et terre et onde
Par diverse senefiance :
Ciel qui done lumiere au monde,
Terre qui done soustenance,
Onde qui les ordures monde.
Tu es port de nostre esperance,
Matire de nostre faconde,
Argument de nostre creance.

De toi, pucele pure et monde,
Porte close, arche d’aliance,
Qui n’es premiere ne seconde,
Daigna nestre par sa poissance
Cil qui noz anemis vergonde,
Li jaianz de double sustance.
Il fu la pierre et tu la fonde
Qui de Goulias prist venjance.

Dame de sens enluminee,
Tu as le trahitor trahi,
Tu as souz tes plantes triblee
La teste du serpent haï.
Tu es comme eschiele ordenee
Qui le pooir as envaï
De la beste desfiguree
Par qui li mondes deschaï.

Tu es Rachel la desirree,
Tu es la droite Sarraÿ,
Tu es la toison arousee,
Tu es le buisson Synaÿ ;
Du saint Espir fus ençaintee,
En toi vint il et ombra y
Tant que tu fus chambre clamee
Au roi de gloire Adonaÿ.

De toi, sanz ta char entamer,
Nasqui li ber de haut parage
Por le mal serpent afrener
Qui nous tenoit en son servage,
Qui venoit les ames tempter
Et n’en voloit prendre nul gage
Por les chetives afamer
En sa chartre obscure et ombrage.

Dame, toi doit l’en reclamer
En tempeste et en grant orage :
Tu es estoile de la mer,
Tu es ancre, nef et rivage.
Toi doit l’en servir et amer :
Tu es fleur de l’umain lingnage,
Tu es le coulon sanz amer
Qui porte aus chetis lor message.

Seule, sanz per, a cui s’acline
Li noblois de haut concitoire,
Bien se tient a ferme racine
Jamés ne charra ta memoire.
Tu es fin de nostre ruïne,
Que mort estions, c’est la voire,
Solaus qui le monde enlumine
Lune sanz luor transsitoire.

Tu es sale, chambre et cortine,
Lis et trones au roi de gloire,
Trones de jame pure et fine,
D’or esmeré, de blanc yvoire,
Recouvriers de nostre sesine,
Meson de pais, tor d’ajuctoire,
Olive, aiglentier, flor d’espine,
Cyprés et palme de victoire.

Tu es la verge de fumee
D’aromat remis en ardure
Qui par le desert es montee
Ou ciel seur toute creature,
Vigne de noble fruit comblee
Sanz humaine cultiveüre,
Violete non violee,
Cortiex toz açains d’aclosture.

A saint Jehan fu demoustree
L’escilence de ta figure
De set estoiles aornee,
Li solaus est ta couverture,
La lune souz tes piez triblee,
Ce nous senefie a droiture
Que seur toz eres eslevee
Et seur feture et seur nature.

Tu es chastiaus, roche hautaine
Qui ne criens ost ne sorvenue ;
Tu es le puis et la fontaine
Dont nostre vie est soustenue,
Le firmament de cui alaine
Verdure en terre est espandue,
Aube qui le jor nous amaine,
Turtre qui ses amors ne mue.

Tu es roïne souveraine
De diverse color vestue ;
Tu es l’estoile premeraine,
La meillor, la plus chier tenue,
En qui la Deïté souvraine
Por nous sauver a recondue
Sa lumiere et son rai demaine
Si com li solaus en la nue.

Citez close a tors masseïces,
Li maus qui toz maus acravente,
Qui receüz est en tes lices
Poi li est s’il pluet ou il vente.
Tu es la raençon des vices,
Li repos aprés la tormente,
Li purgatoires des malices,
Li confors de l’ame dolente.

Tu as des vertuz les primices :
C’est ton droit, c’est ta propre rente ;
Tu es li aygle et li fenices
Qui de son bec reprent jovente.
Larris de flors, celle d’espices,
Basme, canele, encens et mente,
Nostre paradis de delices,
Nostre esperance, nostre atente.

Dame de la haute cité,
A cui tuit portent reverence,
Tuit estions desherité
Par une general sentence ;
Tu en as le monde aquité,
Tu es saluz de nostre essence,
Balais de nostre vanité,
Tribles de nostre conscience.

Temples de sainte Trinité,
Terre empraingnie sanz semence,
Et lumiere de verité
Et aumaire de sapience
Et ysopes d’umilité
Et li cedres de providence
Et li lis de virginité
Et la rose de pacience.

Maudite fu fame et blasmee
Qui n’ot fruit ancienement ;
Més ainz ne fus espoentee,
Ainz vouas a Dieu qui ne ment
Que ta virginitez gardee
Li seroit pardurablement.
Ce fu la premiere vouee,
Moult te vint de grant hardement.

Tantost te fu grace donee
De garder ton veu purement ;
Ton tuer, ton cors et ta penssee
Saisi Diex en soi proprement.
En ce que tu fus saluee
Vout il moustrer apertement
Tu es Eva la bestornee
Et de voiz et d’entendement.

Ne porroie en nule maniere
De tes biens, combien qu’i penssaisse,
Tant dire que plus n’i afiere,
Se toute ma vie i usaisse ;
Més de tes joies, Dame chiere,
Ne leroie que ne contaisse.
Li saluz, ce fu la premiere ;
Dame, lors t’apelas baiasse.

Ne fus orguilleuse ne fiere,
Ainz t’umelias tout a masse ;
Por ce vint la haute lumiere
En toi qu’ele te vit si basse.
Lors fus ausi com la verriere
Par ou li rais du soleil passe :
El n’est par por ce mains entiere,
Qu’il ne la brise ne ne quasse.

Droiz est que tes loenges oies
Quant tu ton chier fil conceüs
La seconde fu de tes joies
Quant par Elysabeth seüs
Que le fil Dieu enfanteroies ;
La tierce quant enfant eüs :
Sanz pechié conceü l’avoies
Et sanz dolor de lui geüs.

A la quarte te merveilloies
Quant tu veïs et tu seüs
Que li troi roi si longes voies
Li vindrent offrir les treüs.
Au temple, quant ton fil offroies,
La quinte joie receüs
Quant par saint Symeon savoies
Que ton filz ert homo Deus.

La siste puis quant fus assise
O l’aingnel, par compassion,
Qui por nous avoit s’ame mise,
Quant revesqui comme lyon
Et tu o lui en autel guise ;
La septime l’Acenssion
Quant la chars qu’il ot en toi prise
Fit el trone devision.

L’uitisme par autel devise
Quant par ta sainte anoncion
Du saint esperit fus esprise,
La nuevime t’Asumpcion,
Quant en ame et en cors assise
Fus seur toute creacion.
Dame cui toz li siecles prise,
Par ces neuf joies te prion
Humblement par ta grant franchise
Que nous aions remission.
