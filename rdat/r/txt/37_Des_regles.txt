Puis qu’il covient verité tere,
De parler n’ai je més que fere.
Verité ai dite en mains leus :
Or est li dires pereilleus
A cels qui n’aiment verité,
Qui ont mis en auctorité
Tels choses que metre n’i doivent.
Aussi nous prenent et déçoivent
Com li gorpis fet les oisiaus.
Savez que fet li damoisiaus ?
En terre rouge se toueille,
Le mort fet et la sorde oreille ;
Si vienent li oisel des nues
Et il aime moult lor venues,
Quar il les ocist et afole :
Ausi, vous di a brief parole,
Cil nous ont mort et afolé
Qui paradis ont acolé.
A cels le donent et delivrent
Qui les aboivrent et enyvrent
Et qui lor engressent les pances
D’autrui chatels, d’autrui substances,
Qui sont, espoir, bougre parfet
Et par paroles et par fet,
Ou userier mal et divers,
Dont el sautier nous dit li vers
Qu’il sont ja dampné et perdu.
Or ai le sens trop esperdu
S’autres paradis porroit estre
Que cil qui est le roi celestre :
Quar a celui ont il failli,
Dont en la fin sont mal bailli ;
Mais il croient ces ypocrites
Qui ont les enseignes escrites
Einz vizages d’estre preudoume,
Et il sont teil com je les noume.
Qui porroit paradis avoir
Après la mort por son avoir,
Bon feroit embler et tolir.
Més il les covendra boillir
Ou puis d’enfer sanz ja reembre :
Tel mort doit l’en douter et criembre.
Bien sont or mort et awoglé,
Bien sont or fol et desjuglé
S’ainsi se cuident delivrer.
Au mains sera Diex au livrer
De paradis, qui que le vende.
Je ne cuit que sains Pieres rende
Ouan les clez de paradis :
Et il i metent dis et dis
Cels qui vivent d’autrui chaté !
Ne l’ont or bien cist achaté ?
S’on a paradis por si pou,
Je tieng por bareté saint Pou,
Et si tieng por fol et por nice
Saint Luc, saint Jaque de Galice
Qui s’en firent martirier,
Et saint Pierre crucefier ;
Bien pert qu’il ne furent pas sage
Se paradis est d’avantage,
Et cil si rementi forment
Qui dist que paine ne torment
Ne sont pas digne de la grace
Que Diex par sa pitié nous face.
Or avez la premiere riegle
De cels qui ont guerpi le siecle.
La seconde vous dirai gié.
Nostre prelat sont enragié,
Si sont decretistre et devin.
Je di por voir, non pas devin :
Qui por paor a mal se ploie
Et a malfetor se souploie
Et por amor verité lesse,
Qui a ces deux choses se plesse
Si maint bone vie en test monde,
Qu’il a failli a la seconde !
Je vi jadis, si com moi samble,
Vint et quatre prelas ensemble
Qui, par acort bon et leal
Et par conseil fin et feal,
Firent de l’Université,
Qui est en grant aversité,
Et des Jacobins bone acorde.
Jacobins rompirent la corde.
Ne fu lors bien nostre creance
Et nostre loi en grant balance,
Quant les prelaz de sainte Yglise
Desmentirent toz en tel guise ?
N’orent il lors assez vescu
Quant l’en lor fast des boches cu,
C’onques puis n’en firent clamor ?
Le preudomme de Saint Amor,
Por ce qu’il sermonoit le voir
Et le disoit par estovoir,
Firent tantost semondre a Romme.
Quant la cort le trova preudomme,
Sanz mauvestié, sanz vilain cas,
Sainte Yglize, qui tel clerc as,
Quant tu le lessas escillier
Te peüs tu miex avillier ?
Et fu baniz sanz jugement.
Ou Cil qui a droit juge ment,
Ou encor en prendra venjance ;
Et si cuit bien que ja commance :
La fin du siecle est més prochiene.
Encor est ceste gent si chiene ,
Quant un riche homme vont entor,
Seignor de chastel ou de tor,
Ou userier ou clerc trop riche
(Qu’il aiment miex grant pain que miche),
Si sont tuit seignor de leenz :
Ja n’enterront clerc ne lai enz
Qu’il nes truisent en la meson.
A ci granz seignors sanz reson !
Quant maladie ces genz prent
Et conscience les reprent
Et Anemis les haste fort,
Qui ja les voudroit trover mort,
Lors si metent lor testament
Sor cele gent que Diex ament
Puis qu’il sont saisi et vestu,
La montante d’un seul festu
N’en donront ja puis por lor ame.
Ainsi requeut qui ainsi same.
Sanz avoir cure or ont l’avoir,
Et li curez n’en puet avoir,
S’a paine non, du pain por vivre
Ne acheter un petit livre
Ou il puisse dire complies ;
Et cil en ont pances emplies
Et bibles et sautiers glosez,
Que l’en voit cras et reposez.
Nus ne puet savoir lor couvaine,
Je n’en sai c’une seule vaine :
II vuelent fere lor voloir,
Cui qu’en doie le cuer doloir.
Il ne lor chaut, més qu’il lor plese,
Qui qu’en ait paine ne mesese.
Quant chiés povre provoire vienent
(Ou pou sovent la voie tienent
S’il n’i a riviere ou vingnoble),
Lors sont si cointe et sont si noble
Qu’il samble que ce soient roi.
Or covient por els grant aroi,
Dont li povres hom est en trape.
S’il devoit engagier sa chape,
Si covient il autre viande
Que l’Escripture ne commande.
S’il ne sont peü sanz defaut,
Se li prestres de ce defaut,
Il ert tenuz a mauvés homme,
S’il valoit saint Piere de Romme.
Puis lor covient laver les james.
Or i a unes simples fames,
Qui ont envelopé les cols
Et sont barbees comme cols,
Qu’a ces saintes genz vont entor,
Qu’eles cuident au premier tor
Tolir saint Piere sa baillie ;
Et riche fame est mal baillie
Qui n’est de tel corroie çainte.
Qui est plus bele s’est plus sainte.
Je ne di pas que plus en facent,
Més il samble que pas nes hacent,
Et sains Bernars dist, ce me samble :
“Converser homme et fame ensamble
Sanz plus ouvrer selonc nature,
C’est vertu si nete et si pure,
Ce tesmoingne bien li escriz,
Com de Ladre fist Jhesuschriz”.
Or ne sai je ci sus qu’entendre :
Je voi si l’un vers l’autre tendre
Qu’en un chaperon a deus testes,
Et il ne sont angles ne bestes.
Amis se font de sainte Yglise
Por ce que en plus bele guise
Puissent sainte Yglise sozmetre ;
Et por ce nous dit ci la lettre :
“Nule dolor n’est plus fervant
Qu’ele est de l’anemi servant”.
Ne sai que plus briefment vous die :
Trop sons en pereilleuse vie.
