Seignor qui Dieu devez amer
En cui amor n’a point d’amer,
Qui Jonas garda en la mer
Par grant amour
Les trois jors qu’il i fist demor,
A vous toz faz je ma clamor
D’Ypocrisie,
Cousine germaine Heresie,
Qui bien a la terre saisie.
Tant est grant dame
Qu’ele en enfer metra mainte ame ;
Maint homme a mis et mainte fame
En sa prison.
Moult l’aime on et moult la prise on ;
Ne puet avoir los ne pris hom
S’il ne l’oneure :
Honorez est qu’a li demeure,
Grant honor a, ne garde l’eure ;
Sanz honor est qui li cort seure
En brief termine.
Gesir soloit en la vermine :
Or n’est més hom qui ne l’encline
Ne bien creanz,
Ainz est bougres et mescreanz.
Ele a ja fet toz recreanz
Ses aversaires.
Ses anemis ne prise gaires,
Qu’ele a baillis, provos et maires,
Et si a juges
Et de deniers plaines ses huges,
Si n’est cité ou n’ait refuges
A grant plenté.
Partout fet més sa volenté,
Ne la retient nonostenté
N’autre justise ;
Le siecle gouverne et justice ;
Resons est quanqu’ele devise,
Soit maus soit biens.
Ses serjanz est Justiniens
Et toz canons et Graciens.
Je qu’en diroie ?
Bien puet lier et si desloie :
S’en un mauvés leu ensailloie,
Ne puet el estre.
Or vous vueil dire de son estre,
Qui sont si seignor et si mestre
Parmi la vile.
Diex les devise en l’Evangile,
Qui n’est de barat ne de guile,
Ainz est certaine :
Granz robes ont de simple laine
Et si sont de simple couvaine ;
Simplement chascuns se demaine,
Color ont simple et pale et vaine,
Simple viaire,
Et sont cruel et deputaire
Vers cels a cui il ont afaire
Plus que lyon
Ne liépart ne escorpion.
N’i a point de religion,
C’est sanz mesure.
Itel gent, ce dist l’Escripture,
Nous metront a desconfiture,
Car Verité,
Pitié et Foi et Charité
Et Larguece et Humilité
Ont ja sousmise ;
Et maint postiau de sainte Yglise,
Dont li uns plesse et l’autres brise,
Ce voit on bien,
Contre li ne valent més rien.
Les plusors fist de son merrien
Si l’obeïssent,
Nous engingnent et Dieu traïssent.
S’il fust en terre il l’oceïssent,
Car il ocient
La gent qui vers aus s’umelient.
Assez font el que il ne dient :
Prenez i garde !
Ypocrisie la renarde,
Qui defors oint et dedenz larde,
Vint ou roiaume.
Tost ot trové Frere Guillaume,
Frere Robert et Frere Aliaume,
Frere Giefroi,
Frere Lambert, Frere Lanfroi.
N’estoit pas lors de tel esfroi,
Més or s’esfroie.
Tel cuide on qu’au lange se froie
Qu’autre chose a souz la corroie,
Si com je cuit ;
N’est pas tout or quanqu’il reluit.
Ypocrisie est en grant bruit :
Tant a ouvré,
Tant se sont li sien aouvré
Que par engin ont recouvré
Grant part el monde.
N’est més nus tels qui la responde
Que maintenant ne le confonde
Sanz jugement.
Et par ce veez plainement
Que c’est contre l’avenement
A Antecrist :
Ne croient pas le droit escrit
De l’Evangile Jesucrist
Ne ses paroles ;
En leu de voir dient frivoles
Et mençonges vaines et voles,
Por decevoir
La gent et por apercevoir
S’a piece voudront recevoir
Celui qui vient,
Que par tel gent venir covient ;
Quar il vendra, bien m’en sovient,
Par ypocrites :
Les prophecies en sont escrites.
Or vous ai je tel gent descrites.
