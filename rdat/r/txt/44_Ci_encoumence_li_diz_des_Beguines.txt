En riens que Beguine die
N’entendeiz tuit se bien non :
Tot est de religion
Quanque hon trueve en sa vie.
Sa parole est prophetie ;
S’ele rit, c’est compaignie ;
S’el pleure, devocion ;
S’ele dort, ele est ravie ;
S’el songe, c’est vision ;
S’ele ment, nou creeiz mie.

Se Beguine se marie,
C’est sa conversacion :
Ses veulz, sa prophecion
N’est pas a toute sa vie.
Cest an pleure et cest an prie,
Et cest an panrra baron :
Or est Marthe, or est Marie,
Or se garde, or se marie ;
Mais n’en dites se bien non :
Li roix no sofferroit mie.
