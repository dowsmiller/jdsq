Rimer me covient de cest monde
Qui de tout bien se vuide et monde.
Por ce que de tout bien se vuide,
Diex soloit tistre et or desvuide :
Par tens li ert faillie traime.
Savez porqoi nus ne s’entraime ?
Gent ne se vuelent entramer,
Qu’es cuers des genz tant entre amer,
Cruauté, rancune et envie,
Qu’il n’est nus hom qui soit en vie
Qui ait talent d’autrui preu fere,
S’en fesant n’i fet son afere.
N’i vaut riens parenz ne parente ;
Povre parent nus n’aparente
Moult est parenz et pou amis.
Nus n’i prent més s’il n’i a mis :
Qui riches est s’a parenté ;
Més povres hom n’a parent té,
S’il le tient plus d’une jornee,
Qu’il ne plaingne la sejornee.
Qui auques a si est amez,
Et qui n’a riens s’est fols clamez.
Fols est clamez cil qui n’a rien :
N’a pas vendu tout son mesrien,
Ainz en a un fou retenu.
N’est més nus qui reveste nu ;
Ainçois est partout la coustume
Qu’au desouz est, chascuns le plume
Et le gete on en la longaingne.
Por c’est cil fois qui ne gaaingne
Et qui ne garde son gaaing,
Qu’en povreté a grant mehaing.
Or avez la premiere plaie
De cest siecle sor la gent laie.
La seconde n’est pas petite
Qui sor la gent clergie est dite.
Fors escoliers, autre clergié
Sont tuit d’avarisce vergié.
Plus est bons clers qui plus est riches ;
Et qui plus a s’est li plus chiches,
Quar il a fet a son avoir
Hommage, ce vous faz savoir ;
Et puis qu’il n’est sires de lui,
Comment puet il aidier nului ?
Ce ne puet estre, ce me samble ;
Que, plus amasse et plus assamble,
Et plus li plest a regarder ;
Si se leroit avant larder
Que l’en en peüst bonté trere
S’on ne li fet a force fere ;
Ainz lest bien aler et venir
Les povres Dieu sanz souvenir.
Toz jors aquiert jusqu’a la mort ;
Més quant la mort a lui s’amort,
Que la mort vient qui le veut mordre,
Qui de riens n’en fait a remordre,
Si ne li lest pas delivrer :
A autrui li covient livrer
Ce qu’il a gardé longuement ;
Et il muert si soudainement
C’on ne veut croire qu’il soit mors.
Mors est il com vils et comme ors
Et com sers a autrui chaté :
Or a ce qu’il a achaté.
Son testament ont en lien
Ou archediacre ou dien
Ou autre qui sont si acointe,
Si n’en pert puis ne chiez ne pointe.
Se gent d’Ordre l’ont entre mains
Et il en donent, c’est le mains ;
S’en donent, por ce c’on le sache,
Vint paire de sollers de vache
Qui ne lor coustent que vint sous :
Or est cil sauvez et assous !
S’il a bien fet, lors si le trueve,
Que dés lors est il en l’esprueve.
Lessiez le, ne vous en soviegne :
S’il a bien fet, bien l’en coviegne !
Avoir de lonc tens amassé
Ne veïstes si tost passé,
Quar li maufez sa part en oste
Por ce qu’il a celui a oste.
Cil sont parent qu’au partir perent ;
Les lasses ames le comperent
Qui en reçoivent la justise,
Et li cors, au jor du Juïse.
Avoir a clers, toison a chien
Ne pueent pas venir a bien.
Tout plainement, droit escolier
Ont plus de paine que colier.
Quant il sont en estrange terre
Por pris et por honor conquerre
Et por honorer cors et ame,
Si n’en sovient Romme ne fame :
S’on leur envoie, c’est trop pou.
Il lor sovient plus de saint Pou
Que d’apostre de paradis,
Quar il n’ont mie dis et dis
Les mars d’or ne les mars d’argent :
En dangier sont d’estrange gent.
Cels pris, cels aim et je si doi ;
Cels doit l’en bien moustrer au doi,
Qu’il sont el siecle cler semé
Si doivent estre miex amé.
Chevalerie est si grant chose
Que la tierce plaie n’en ose
Parler qu’ainsi com par defors ;
Quar tout aussi comme li ors
Est li mieudres metaus c’on truise,
Est ce li puis la ou l’en puise
Tout sens, tout bien et toute honor,
Si est droiz que je les honor.
Més tout aussi com draperie
Vaut miex que ne fet freperie,
Valurent miex cil qui ja furent
De cels qui sont, et il si durent,
Quar cis siecles est si changiez
Que uns leus blans a toz mengiez
Les chevaliers loiaus et preus :
Por ce n’est més li siecles preus.
