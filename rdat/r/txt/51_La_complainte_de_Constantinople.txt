
Souspirant por l’umain lingnage
Et penssis au cruel domage
Qui de jor en jor i avient,
Vous vueil descouvrir mon corage,
Que ne sai autre laborage :
Du plus parfont du cuer me vient.
Je sai bien, et bien m’en sovient,
Que tout a avenir covient
Quanc’ont dit li prophete sage :
Or porroit estre, se devient,
Que la foi qui foible devient
Porroit changier nostre langage.

Nous en sons bien entré en voie,
N’i a si fol qui ne le voie,
Quant Constantinoble est perdue
Et la Moree se ravoie
A recevoir tele escorfroie
Dont sainte Yglise est esperdue ;
Qu’el cors a petit d’atendue
Quant il a la teste fendue.
Je ne sai que plus vous diroie :
Se Jhesucriz ne fet aïue
A la Sainte Terre absolue,
Bien li ert esloingnie joie.

D’autre part vienent li Tartaire
Que l’en fera més a tart taire,
C’on n’avoit cure d’aler querre.
Diex gart Jasphes, Acre, Cesaire !
Autre secors ne lor puis faire,
Que je ne sui més hom de guerre.
Ha ! Antioche, sainte terre,
Qui tant coustastes a conquerre
Ainz c’on vous peüst a nous traire !
Qui des ciex cuide ouvrir la serre
Comment puet tel dolor soufferre ?
S’il a Dieu, c’ert dont par contraire.

Isle de Cret, Corse et Sezile,
Chypre, douce terre et douce isle
Ou tuit avoient recouvrance,
Quant vous serez en autrui pile,
Li rois tendra deça concile
Comment Aiouls s’en vint en France,
Et fera nueve remanance
A cels qui font nueve creance,
Novel Dieu et nueve Evangile,
Et lera semer, par doutante,
Ypocrisie sa semance,
Qui est dame de ceste vile.

Se li denier que l’en a mis
En cels qu’a Dieu se font amis
Fussent mis en la Terre Sainte,
Ele en eüst mains d’anemis,
Et mains tost s’en fust entremis
Cil qui l’a ja brisie et frainte.
Més trop a tart en faz la plainte,
Qu’ele est ja si forment empainte
Que ses pooirs n’est més demis.
De legier sera més atainte,
Quant sa lumiere est ja estainte
Et sa cire devient remis.

De la Terre Dieu qui empire,
Sire Diex, que porront or dire
Li rois et li quens de Poitiers ?
Diex resueffre novel martire ;
Or facent large cimetire
Cil d’Acre, qu’il lor est mestiers.
Toz est plains d’erbe li sentiers
C’on soloit batre volentiers
Por offrir l’ame en lieu de cire ;
Et Diex n’a més nus cuers entiers,
Ne la Terre n’a nus rentiers,
Ainçois se torne a desconfire.

Jherusalem, ahi ! ahi !
Com t’a blecié et esbahi
Vaine Gloire, qui toz maus brasse !
Et cil qui seront envaï
Si charront la ou cil chaï
Qui par orgueil perdi sa grace.
Or du fuïr ! la mort les chace,
Qui lor fera de pié eschace.
Tart crieront : “Trahi ! Trahi !”,
Qu’ele a ja entesé sa mache,
Ne jusqu’au ferir ne manace :
Lors harra Diex qui le haï.

Or est en tribulacion
La terre de promission,
A pou de gent toute esbahie.
Sire Diex, por qoi l’oublion,
Quant por nostre redempcion
I fu la char de Dieu trahie ?
L’en lor envoia en aïe
Une gent despite et haïe,
Et ce fu lor destruction.
Du roi durent avoir lor vie ;
Li rois ne l’a pas assouvie :
Or guerroient sa nascion.

L’en sermona por la croiz prendre,
Que l’en cuida paradis vendre
Et livrer de par l’apostole.
L’en pot bien le sermon entendre,
Més a la croiz ne vout nus tendre
La main por piteuse parole.
Or nous desfent on la carole,
Que c’est ce qui la terre afole,
Ce nous vuelent li Frere aprendre ;
Més Faussetez qui partout vole,
Qui crestiens tient a escole,
Fera la Sainte Terre rendre.

Que sont les deniers devenuz
Qu’entre Jacobins et Menuz
Ont receüz de testament
De bougres por loiaus tenuz
Et d’useriers viex et chenuz
Qui se muerent soudainement,
Et de clers aussi fetement,
Dont il ont grant aünement
Dont li ost Dieu fust maintenuz ?
Més il le font tout autrement,
Qu’il en font lor grant fondement,
Et Diex remaint la outre nuz.

De Gresse vint chevalerie
Premierement d’ancesserie,
Si vint en France et en Bretaingne ;
Grant piece i a esté chierie.
Or est a mesnie escherie,
Que nus n’est tels qui la retiengne :
Mort sont Ogier et Charlemaine ;
Or s’en voist, que plus n’i remaingne !
Loiautez est morte et perie :
C’estoit sa monjoie et s’ensaingne,
C’estoit sa dame et sa compaigne
Et sa mestre herbregerie.

Coument amera sainte Esglize
Qui ceux n’ainme par c’on la prize ?
Je ne voi pas en queil meniere.
Li rois ne fait droit ne justize
A chevaliers, ainz les desprize
(Et ce sunt cil par qu’ele est chiere),
Fors tant qu’en prison fort et fiere
Met l’un avant et l’autre ariere,
Ja tant n’iert hauz hom a devise.
En leu de Nainmon de Baviere
Tient li rois une gent doubliere
Vestuz de robe blanche et grise.

Tant faz je bien savoir le roi,
S’en France sorsist un desroi,
Terre ne fu si orfeline ;
Que les armes et le conroi
Et le conseil et tout l’erroi
Lessast on sor la gent beguine.
Lors si veïst l’en biau couvine
De cels qui France ont en sesine,
Ou il n’a mesure ne roi !
Sel savoient gent tartarine,
Ja por paor de la marine
Ne lesseroient cest enroi.

Li rois, qui païens asseüre,
Pensse bien ceste encloeüre :
Por ce tient il si prés son regne.
Tels a alé simple aleüre
Qui tost li iroit l’ambleüre
Sor le destrier a lasche resne.
Corte folie est plus saine
Que longue, de fol conseil plaine ;
Or se tiengne en sa teneüre :
S’outremer n’eüst fet estraine
De lui, miex en vausist le raisne,
S’en fust la terre plus seüre.

Mesire Giefroi de Surgines,
Je ne voi més deça nus signes
Que l’en des or més vous sequeure.
Li cheval ont mal es eschines
Et li riche homme en lor poitrines.
Que fet Diex qui nes paraqueure ?
Encor vendra tout a tens l’eure
Que li maufé noir comme meure
Les tendront en lor desciplines ;
Cels apeleront “Chantepleure”,
Et sanz sejor lor corront seure
Qui lor liront longues matines.
