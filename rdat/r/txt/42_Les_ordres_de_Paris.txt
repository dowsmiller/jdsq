
En non de Dieu l’esperité
Qui trebles est en unité,
Puissé je conmencier a dire
Ce que mon cuer m’a endité !
Et se j’en di la verité,
Nus ne m’en doit tenir a pire.
J’ai conmencie ma matire
Sus cest siecle qu’adés empire,
Ou refroidier voi charité ;
Ausi s’en vont sanz avoir mire
La ou li deables les tire,
Qui Dieu en a desherité.

Par maint samblant, par mainte guise
Font cil qui n’ont ouvraingne aprise
Par qoi puissent avoir chevance :
Li un vestent cotele grise
Et li autre vont sanz chemise,
Si font savoir lor penitance.
Li autre, par fausse samblance,
Sont seignor de Paris en France,
Si ont ja la cité porprise.
Diex gart Paris de mescheance
Et la gart de fausse creance,
Qu’ele n’a garde d’estre prise !

Li Barré sont prés des Beguines,
Set vint en ont a lor voisines :
Ne lor faut que passer la porte,
Que, par auctoritez devines,
Par examples et par doctrines
Que li uns d’aus a l’autre porte,
N’ont pooir d’aler voie torte ;
Honeste vie les deporte
Par jeünes, par desciplines,
Que li uns d’els l’autre conforte.
Qui tel vie a ne s’en resorte,
Quar il n’ont pas geté sanz sines !

L’Ordre aus Beguines est legiere,
Si vous dirai en quel maniere :
L’en s’en ist bien por mari prendre.
D’autre part, qui besse la chiere
Et a robe large et pleniere
Si est beguine sanz li rendre ;
Si ne lor puet on pas deffendre
Qu’eles n’aient de la char tendre ;
S’eles ont un poi de fumiere,
Se Diex lor voloit por ce rendre
La joie qui est sanz fin prendre,
Sains Leurens l’achata trop chiere.

Li Jacobin sont si preudomme
Qu’il ont Paris et si ont Romme
Et si sont roi et apostole
Et de l’avoir ont il grant somme ;
Et qui se muert, s’il ne les nomme
Por executor, s’ame afole ;
Et sont apostre par parole :
Bon fu tel gent mise a escole.
Nus n’en dit voir c’on ne l’assomme :
Lor haïne n’est pas frivole ;
Je qui redout ma teste fole
Ne vous di plus, més qu’il sont homme.

Se li Cordelier por la corde
Pueent avoir la Dieu acorde,
Bon sont de la corde encordé.
La Dame de Misericorde,
Ce dient il, a els s’acorde,
Dont ja ne seront descordé.
Més l’en m’a dit et recordé
Que tels moustre au digne Cors Dé
Samblant d’amor qui s’en descorde.
N’a pas granment que concordé
Fu par un d’aus et acordé
Un livres dont je me descorde.

L’Ordre des Sas est povre et nue ;
Et si par est si tart venue
Qu’a paines seront soustenu.
Se Diex ot tel robe vestue
Comme il portent parmi la rue,
Bien ont son abit retenu :
De ce lor est bien avenu.
Par un homme sont maintenu :
Tant comme il vivra, Diex aiüe !
Se mort le fet de vie nu,
Voisent la dont il sont venu,
Si voist chascuns a la charrue !

Li rois a mis en un repaire
(Més je ne sai pas por qoi faire)
Trois cens avugles route a route.
Parmi Paris en va trois paire ;
Toute jor ne finent de braire :
“Aus trois cens qui ne voient goute !”
Li uns sache, li autres boute,
Si se donent mainte çacoute,
Qu’il n’i a nul qui lor esclaire.
Se feus i prent, ce n’est pas doute
L’Ordre sera brullee toute,
S’avra li rois plus a refaire.

Diex a non de filles avoir,
Més je ne poi onques savoir
Que Diex eüst fame en sa vie.
Se vous creez mençonge a voir
Et la folie por savoir,
De ce vous cuit je ma partie.
Je di que Ordres n’est ce mie,
Ainz est baras et tricherie
Por la fole gent decevoir :
Hui i vint, demain se marie ;
Le lingnage sainte Marie
Est hui plus granz qu’il n’ere ersoir.

Li rois a filles a plenté
Et sin a si grant parenté
Que nus ne l’oseroit atendre.
France n’est pas en orfenté ;
Se Diex me doinst bone santé,
Ja ne li covient terre vendre
Por paor de l’autre deffendre,
Quar li rois des filles engendre
Et ses filles refont auté.
Ordre l’apelent Alixandre,
Si qu’aprés ce qu’il sera cendre
Sera cent anz de lui chanté.

La Trinité pas ne despris :
De ce c’ont aüné et pris
Envoient le tiers a mesure
Outre mer reambre les pris.
Se ce font que j’en ai apris,
Ci a charité nete et pure.
Ne sai s’il partent a droiture :
Je voi deça les pommiaus luire
Des manoirs qu’il ont entrepris ;
S’il font dela tel forneture,
Bien oevrent selonc l’escripture
Si n’en doivent estre repris.

Li Vaus des escoliers m’enchante,
Qui quierent pain et si ont rante,
Et vont a cheval et a pié.
L’Université, la dolente,
Qui se complaint et se demente,
Trueve en aus petit d’amistié ;
S’a ele d’aus eü pitié,
Més il se sont bien aquitié
De ce que l’Escripture chante :
Quant l’en a mauvés respitié,
Trueve l’en puis l’anemistié,
Quar li maus fruis ist de male ente.

Cil de Chartrouse sont moult sage,
Quar il ont lessié le boschage
Por aprochier la bone vile.
Ici ne voi je point d’outrage :
Ce n’estoit pas lor heritage
D’estre toz fors en itel pile !
Nostre creance torne a guile,
Mençonge devient evangile,
Nus n’est més saus sanz beguinage,
Preudon n’est creüz en concile
Ne que deus gent contre deus mile :
A ci dolor et grant domage.

Tant com li Guillemin esturent
La ou li grant preudomme furent
Ça en arrier comme renclus,
Itant servirent Dieu et crurent ;
Més, maintenant qu’il se recrurent,
Si ne les dut on croire plus.
Issu s’en sont comme conclus.
Or gart uns autres le renclus,
Qu’il en ont bien fet ce qu’il durent !
De Paris sont un poi ensus,
S’aprocheront de plus en plus :
C’est la reson por qoi s’esmurent.
