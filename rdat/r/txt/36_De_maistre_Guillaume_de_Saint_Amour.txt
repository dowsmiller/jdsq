“Vous qui alez parmi la voie,
Arestez vous et chascuns voie
S’il est dolor tel com la moie”,
Dist sainte Yglise.
“Je fui sor ferme pierre assise ;
La pierre esgrume et fent et brise,
Et je chancele.
Tel gent se font de ma querele
Qui me metent en la berele :
Les miens ocient
Sanz ce que pas ne me desfient,
Ainz sont a moi, si comme il dient
Por miex confondre.
Por ce font il ma gent repondre
Que nus a els n’ose respondre
Ne més que sire.
Assez pueent chanter et lire,
Més moult a entre fere et dire ;
C’est la nature :
Li diz est douz et l’uevre dure ;
N’est pas tout or quanc’on voit luire.
Ahi ! Ahi !
Com sont li mien mort et trahi
Et por la verité haï
Sanz jugement !
Ou Cil qui a droit juge ment,
Ou il en avront vengement,
Combien qu’il tart :
Com plus couve li feus, plus art.
Li mien sont tenu por musart,
Et jel compere.
Pris ont Cesar, pris ont saint Pere,
Et s’ont emprisoné mon pere
Dedenz sa terre.
Cil ne le vont gueres requerre
Por qui il commença la guerre,
C’on nes perçoive.
N’est més nus qui le ramentoive :
S’il fist folie, si la boive !
Hé ! arcien,
Decretistre, fisicien,
Et vous la gent Justinien
Et autre preudomme ancien,
Comment souffrez en tel lien
Mestre Guilliaume,
Qui por moi fist de teste hiaume ?
Or est fors mis de test roiaume
Li bons preudon,
Qui mist cors et vie a bandon.
Fet l’avez de Chastel Landon
La moquerie :
Me vendez, par sainte Marie !
J’en doi plorer, qui que s’en rie :
Je n’en puis mais.
Se vous estes bien et en pais,
Bien puet passer avril et mays !
S’il encarcha por moi tel fais,
Je li enorte
Que jus le mete, ou il le porte,
Que ja n’ert nus qui l’en deporte,
Ainz i morra
Et li aferes demorra.
Face du miex que il porra :
Je n’i voi plus.
Por voir dire l’a l’en conclus ;
Or est en son païs reclus,
A Saint Amor,
Et nus ne fet por lui clamor.
Or i puet fere lonc demor
Que je l’i lais,
Quar Verité a fet son lais ;
Ne l’ose dire clerc ne lais.
Morte est Pitiez
Et Charitez et Amistiez ;
Fors du regne les ont getiez
Ypocrisie
Et Vaine Gloire et Tricherie
Et Faus Samblant et dame Envie
Qui tout enflame.
Savez por qoi chascune est dame ?
C’on doute plus le cors que l’ame ;
Et d’autre part
Nus clers a provende ne part
N’a dignité que l’en depart,
S’il n’est des lor.
Faus Samblant et Morte Color
Emporte tout : a ci dolor
Et grant contrere.
Li douz, li franz, li debonere,
Cui l’en soloit toz les biens fere,
Sont en espace ;
Et cil qui ont fauve la face,
Qui sont de la devine grace
Plain par defors,
Cil avront Dieu et les tresors
Qui de toz maus gardent les cors.
Sachiez de voir,
Moult a sainte chose en avoir ,
Quant tel gent le vuelent avoir
Qui sanz doutance
Ne feroient por toute France
Jusqu’au remors de consciance.
Més de celui
Me plaing qui ne trueve nului,
Tant ait esté amez de lui,
Qui le requiere ;
Si me complaing en tel maniere :
Ha ! Fortune, chose legiere,
Qui oins devant et poins derriere,
Comme es marrastre !
Clergié, comme estes mi fillastre !
Oublié m’ont prelat et pastre,
Chascuns m’esloingne ;
A poi lor est de ma besoingne.
Sejorner l’estuet en Borgoingne
Mat et confus ;
D’iluec ne se mouvra il plus,
Ainz i sera ce seureplus
Qu’il a a vivre,
Que ja n’ert nus qui l’en delivre.
Escorpion, serpent et guivre
L’ont assailli ;
Par lor assaut l’ont mal bailli,
Et tuit mi droit li sont failli
Qu’il trait avant.
Il avroit pais, de ce me vant,
S’il voloit jurer par couvant
Que voirs fust fable,
Et tors fust droiz, et Diex deable,
Et fors du sens fussent resnable,
Et noirs fust blanz.
Més por tant puet user son tans
En tel estat, si com je pans,
Que ce deïst
Ne que jusques la mesfeïst,
Comment que la chose preïst ;
Quar ce seroit
Desleautez, n’il nel feroit,
Ce sai je bien : miex ameroit
Estre enmurez
Ou desfez ou desfigurez ;
N’il n’ert ja si desmesurez,
Que Diex ne veut.
Or soit ainsi comme estre puet !
Encor est Diex la ou il seut,
Ce sai je bien :
Je ne me desconfort de rien.
Paradis est de tel merrien
C’on ne l’a pas,
Por Dieu flater, isnel le pas ;
Ainz covient maint felon trespas
Au cors soufferre :
Por cheminer parmi la terre,
Por les bones viandes querre
N’est on pas sains.
S’il muert por moi, s’ert de moi plains.
Voir dires a cousté a mains
Et coustera ;
Més Diex, qui est et qui sera,
S’il veut, en pou d’eure fera
Cest bruit remaindre :
L’en a veü remanoir graindre.
Qui verra deus cierges estaindre,
Lors si verra
Comment Jhesucrist ouverra,
Qui maint orguillex a terre a
Plessié et mis.
Se il est por moi sanz amis,
Diex s’ert en poi d’eure entremis
De lui secorre.
Or lera donc Fortune corre,
Qu’encontre li ne puet acorre,
C’est or la somme.
Ou a il nul si vaillant homme
Qui, por l’apostoile de Romme
Ne por le roi,
Ne vout desreer son erroi,
Ainz en a souffert le desroi
De perdre honor ?
L’en l’apeloit mestre et seignor,
Et de toz mestres le greignor
Seignor et mestre.
Li enfant que vous verrez nestre
Vous feront encor herbe pestre,
Se il devienent
De cels qui ensamble se tienent
Et cil vivent qui les soustienent
Que j’ai descrit.
Or prions donques Jhesucrist
Que cestui mete en son escrit
Et en son regne,
La ou les siens conduit et maine ;
Et si l’en prit la souveraine
Virge Marie
Qu’avant que il perde la vie
Soit sa volenté acomplie !”

