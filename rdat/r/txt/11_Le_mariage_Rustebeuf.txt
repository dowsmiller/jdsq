En l’an de l’Incarnacion,
Uit jors aprés la nascion
Jhesu qui soufri passion,
En l’an soissante,
Qu’arbres n’a foille, oisel ne chante,
Fis je toute la rien dolante
Qui de cuer m’aime.
Nis li musars musart me claime.
Or puis filer, qu’il me faut traime :
Moult ai a faire.
Diex ne fist cuer tant deputaire,
Tant li aie fet de contraire
Ne de martire,
S’il en mon martire se mire,
Qui ne doie de bon cuer dire :
“Je te claim cuite”.
Envoyer un homme en Egypte,
Ceste dolor est plus petite
Que n’est la moie.
Je n’en puis més se je m’esmoie.
L’en dit que fols qui ne foloie
Pert sa seson :
Sui je mariez sanz reson ?
Or n’ai ne borde ne meson.
Encor plus fort :
Por plus doner de reconfort
A cels qui me heent de mort,
Tel fame ai prise
Que nus fors moi n’aime ne prise,
Et s’estoit povre et entreprise
Quant je la pris.
A ci mariage de pris,
C’or sui povres et entrepris
Ausi comme ele !
Et si n’est pas gente ne bele ;
Cinquante anz a en s’escuele,
S’est maigre et seche :
N’ai pas paor qu’ele me treche.
Despuis que fu nez en la greche
Diex de Marie,
Ne fu més tele espouserie.
Je sui toz plains d’envoiserie :
Bien pert a l’uevre.
Or dira l’en que mal se prueve
Rustebuef qui rudement oevre :
L’en dira voir
Quant je ne porai robe avoir.
A toz mes amis faz savoir
Qu’il se confortent,
Plus bel qu’il porront se deportent :
A cels qui tels noveles portent
Ne doingnent gaires !
Petit dout mes provos ne maires.
Je cuit que Diex li debonaires
M’aime de loing :
Bien l’ai prové a cest besoing.
La sui ou le mail met le coing :
Diex m’i a mis.
Or faz feste a mes anemis,
Duel et corouz a mes amis.
Or du voir dire !
Se Dieu ai fet corouz ne ire,
De moi se puet jouer et rire,
Que biau s’en vange.
Or me covient froter au lange.
Je ne dout privé ne estrange
Que il riens m’emble.
N’ai pas busche de chesne ensamble ;
Quant g’i sui, si a fou et tramble :
N’est ce assez ?
Mes pos est brisiez et quassez
Et j’ai toz mes bons jors passez.
Je qu’en diroie ?
Nis la destruction de Troie
Ne fu si grant comme est la moie.
Encore i a,
Foi que doi Ave Maria ;
S’onques nus hom por mort pria,
Si prit por moi !
Je n’en puis més se je m’esmoi.
Avant que viegne avril ne may
Vendra quaresme ;
De ce puis bien dire mon esme :
De poisson autant com de cresme
Avra ma fame.
Grant loisir a de sauver s’ame :
Or geünt por la douce Dame,
Qu’ele a loisir,
Et voist de haute eure gesir,
Qu’el n’avra pas tout son desir,
C’est sanz doutance !
Or soit plaine de grant soufrance,
Que c’est la plus grant porveance
Que je i voie.
Par cel Seignor qui tout avoie,
Quant je la pris, petit avoie
Et ele mains.
Je ne sui pas ouvriers des mains.
L’en ne savra ja ou je mains
Por ma poverte ;
Ja n’i sera ma porte ouverte,
Quar ma meson est trop deserte
Et povre et gaste :
Sovent n’i a ne pain ne paste.
Ne me blasmez se ne me haste
D’aler arriere,
Que ja n’i avrai bele chiere :
L’en n’a pas ma venue chiere
Se je n’aporte.
C’est ce qui plus me desconforte
Que je n’ose entrer en ma porte
A vuide main.
Savez comment je me demain ?
L’esperance de l’endemain,
Ce sont mes festes.
L’en cuide que je soie prestres,
Quar je faz plus sainier de testes
(Ce n’est pas guile)
Que se je chantaisse Evangile.
L’en se saine parmi la vile
De mes merveilles ;
On les doit bien conter aus veilles :
Il n’i a nules lor pareilles,
Ce n’est pas doute.
Il pert bien que je n’i vi goute ;
Diex n’a nul martir en sa route
Qui tant ait fet ;
S’il ont esté por Dieu desfet,
Rosti, lapidé ou detret,
Je n’en dout mie
Que lor paine fu tost fenie ;
Més ce durra toute ma vie
Sanz avoir aise.
Or pri a Dieu que il li plaise
Ceste dolor, ceste mesaise
Et ceste enfance
M’atort a vraie penitance
Si qu’avoir puisse s’acointance.

