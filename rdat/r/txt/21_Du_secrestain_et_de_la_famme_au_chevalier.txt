Ce soit en la beneoite eure
Que Beneoiz, qui Dieu aeure,
Me fet fere beneoite oevre !
Por Beneoit un poi m’aoevre :
Benoiz soit qui escoutera
Ce que por Beneoit fera
Rustebués, que Diex beneïsse !
Diex doinst que s’uevre espeneïsse
En tel maniere que il face
Chose dont il ait gré et grave !
Cil qui bien fet bien doit avoir ;
Més cil qui n’a sens ne savoir
Par qoi il puisse en bien ouvrer
Si ne doit mie recouvrer
A avoir garison ne rente ;
L’en dit : “De tel marchié tel vente.”

Cist siecles n’est més que marchiez ;
Et vous qui au marchié marchiez,
S’au marchié estes mal cheant,
Vous n’estes pas bon marcheant.
Li marcheanz, la marcheande
Qui sagement ne marcheande
Pert ses pas et quanqu’ele marche.
Puis que nous sons en bone marche,
Penssons de si marcheander
C’on ne nous puisse demander
Nule riens au jor du Juïse,
Quant Diex prendra de cels justise
Qui auront issi barguingnié
Qu’au marchié seront engingnié.

Or gardez que ne vous engingne
Li Maufez qu’adés vous barguingne.
N’aiez envie sor nule ame :
C’est la chose qui destruit l’ame.
Envie samble heriçon :
De toutes pars sont li poinçon.
Envie point de toutes pars,
Pis vaut que guivre ne liepars.
Li cors ou envie s’embat
Ne se solace ne esbat ;
Toz jors est ses viaires pales,
Toz jors sont ses paroles males.
Lor rist il que son voisin pleure,
Et lors li recort li deuls seure
Que ses voisins a bien assez.
Ja n’ert de mesdire lassez.
Or poez vous savoir la vie
Que cil maine qui a envie.
Envie fet homme tuer
Et si fet bonne remuer,
Envie fet rooingnier terre,
Envie met ou siecle guerre,
Envie fet mari et fame
Haïr, envie destruit ame,
Envie met descorde es freres,
Envie fet haïr les meres,
Envie destruit gentillece,
Envie grieve, envie blece,
Envie confont charité,
Envie ocist humilité.
Ne sai que plus briement vous die :
Tuit li mal viennent par envie.
Et por l’envie d’un maufé,
Dont maintes genz sont eschaufé,
Vous vueil raconter de deus genz.
Dont li miracles est moult genz.

Granment n’a mie que la fame
A un chevalier, gentiz dame,
Estoit en ce païs en vie ;
Sanz orgueil ere et sanz envie,
Simple, cortoise, preus et sage ;
N’estoit ireuse ne sauvage,
Més sa bonté, sa loiauté
Passoit cortoisie et biauté.
Dieu amoit et sa douce Mere ;
N’estoit pas aus povres amere
Ne marrastre aus desconceilliez ;
N’estoit pas ses huis verruilliez
Le soir quant l’en doit herbregier
La povre gent : nes un bergier
Fesoit ele si tres biau lit
C’uns rois i geüst a delit.
Plus avoit en li charité,
Ce vous di je par verité,
Qu’il n’a en demi cels du monde ;
N’est pas orendroit la seconde.
De tout ce me doi je bien tere
Avers le tres biau luminere
Qu’ele moustroit au samedi ;
Et bien sachiez, sus m’ame di,
Que matines voloit oïr :
Ja ne l’en veïssiez fuïr
Tant c’on avoit fet le servise.
Ce ne vous sai je en quel guise
Fesoit les festes Nostre Dame ;
Ce ne porroit dire nule ame.
Se j’estoie bons escrivains,
Ainz seroie d’escrire vains
Que j’eüsse escrit la moitié
De l’amor et de l’amistié
Qu’a Dieu moustroit et jor et nuit.
Encor dout je ne vous anuit
Ce que j’ai un petit conté
De son sens et de sa bonté.
Ses sires l’avoit forment chiere
Et moult li fesoit bele chiere
De ce qu’en verité savoit
Que si grant preude fame avoit.
Moult l’amoit et moult li plesoit
Trestoz li biens qu’ele fesoit.

En la vile ot une abeïe
Qui n’estoit pas moult esbahie
De servir Dieu l’esperitable ;
Et si estoit moult charitable
La gent qui estoit en cel leu.
Bien seüst veoir cler de l’eu
Qui i veïst un mauvés cas.
Or ont tout atorné a gas.
Chanoine reguler estoient,
Lor riegle honestement gardoient.
Leenz avoit un soucretain ;
Orendroit nul homme ne tain
A si preudomme comme il iere.
La glorieuse Dame chiere
Servoit de bon cuer et de fin,
Si comme il parut a la fin ;
Et si vous di qu’en trois parties
Estoient ses eures parties :
Dormir ou mengier ou orer
Voloit ; ne savoit laborer.
Toz fors vous fust devant l’autel ;
Vous ne verrez jamés autel
Comme il estoit, ne si preudomme.
Ne prisoit avoir une pomme
Ne n’avoit cure ne corage
De ce qui est chose volage,
C’on voit bien avenir sovent
Qu’avoirs s’envole avoec le vent
Por ce n’en avoit covoitise.
Quant la chandoile estoit esprise
Devant la Virge debonere,
De l’oster n’avoit il que fere :
Tout ardoit, n’i remanoit point ;
Je ne di pas, s’il fust a point
Que plains li chandelabres fust
Ou li granz chandeliers de fust,
Il en ostast jusqu’a reson
Qui fesoit bien a la meson.

Par maintes foiz si avenoit
Que la bone dame venoit
A l’eglise por Dieu proier.
Celui trovoit cui otroier
Doit Nostre Dame son douz raine :
Jamés n’avra si bon chanoine.
Ces genz moult saintement vivoient.
Li felon envieus qui voient
Cels qui vivent de bone vie
D’els desvoier orent envie.
De lor enviaus envoierent,
Soventes foiz i avoierent,
Tant qu’il les firent desvoier
De leur voië et avoier
A une pereilleuse voie.
Or est mestiers que Diex les voie.
Tost va, ce poez vous veoir,
Chose qui prent a decheoir.
Tost fu lor penitance frete
Qui n’estoit pas demie fete.
Anemis si les entama
Que li amis l’amie ama,
Et l’amie l’ami amot.
Li uns ne set de l’autre mot ;
De plus en plus les enchanta.
Quant cil chantoit Salve sancta,
Li parens estoit oubliez,
Tant estoit fort desavoiez.
Et quant il voloit graces rendre,
Set foiz li couvenoit reprendre
Ainz que la moitié dit eüst.
Or est mestiers Diex li aiüt.
Du tout en tout a geté fuer
L’abit saint Augustin du cuer ;
N’i a més se folie non,
Fors tant que chanoines a non ;
De l’ordre Augustin n’i a goute,
Fors que l’abit, ce n’est pas doute.

Or est vaincuz, or est conclus
Nostre relegieus reclus ;
N’a plus fol en la region
Que cil de la relegion.
Et la dame relegieuse
Rest d’amer si fort curieuse
Qu’ele n’a d’autre chose cure.
Or est la dame moult obscure,
Quar li obscurs l’a obscurcie
De s’obscurté et endurcie ;
De male cure l’a curee.
Ci a moult obscure curee
Qui n’est pas entre char et cuir,
Ainz est dedenz le cuer obscuir
Qui estoit clers et curiex
De servir Dieu le gloriex.
Curer la puisse li curieres
Qui des obscurs est escurieres !
Quar si forment est tormentee,
Si vaincue et si enchantee,
Quant ele est assise au mengier
Il li covient avant changier
Color cinq foïes ou sis,
Por son cuer qui est si penssis,
Que li premiers més soit mengiez.
Or est ses aferes changiez.
Voirement dit on, ce me samble :
“Diex done blef, deables l’amble.”
Et li deable ont bien emblé
Ce que Diex amoit miex que blé.
Or face Diex novele amie,
Qu’il samble ceste nel soit mie.
Tost est alé, prenez i garde,
Ce que nostre Sires ne garde.

Dist la dame : “Dolente, lasse,
Ceste dolor toute autre passe.
Lasse ! que porrai devenir ?
Comment me porrai contenir
En tel maniere qu’il perçoive
Que la seue amor me deçoive ?
Dirai je lui ? Nenil sanz doute :
Or ai je dit que fole gloute,
Que fame ne doit pas proier.
Or me puet s’amor asproier,
Que par moi n’en savra més riens.
Or sui ausi com li mesriens
Qui porrist desouz la goutiere ;
Or amerai en tel maniere.”
Ainsinc la dame se demaine.
Or vous vueil remener au moine.

Li bons moines aime la dame
Qui acroist sor sa lasse d’ame,
Més la dame n’en set noiant ;
Moult va entor li tornoiant
Quant ele est au moustier venue ;
Et s’il seüst la couvenue
Que la dame l’amast si fort,
Confortez fust de grant confort.
Il n’est en chemin ne en voie
Que li deables ne le voie ;
Tout adés le tient par l’oreille ;
D’eures en autres li conseille :
“Va, fols chanoines, por qoi tardes
Que ceste dame ne regardes ?
Va, a li cor et si la proie !”
Tant le semont et tant le proie
Que li chanoines a li vient :
Par force venir li covient.

Quant la dame le voit venir,
De rire ne se puet tenir.
Ses cuers li semant bien a dire :
“Embrachiez moi, biaus tres douz sire !”
Més Nature la tient serree.
Nule des denz n’a desserree
Fors que por rire ; quant ris ot,
Les denz reserre et ne dist mot.
Li preudon la prent par la main :
“Dame, vous venez chascun main
Moult matinet a ceste eglise :
Est ce por oïr le servise ?
Ne puis plus ma dolor couvrir,
Ainz me covient ma bouche ouvrir ;
Les denz me covient desserrer ;
Vous me fetes sovent serrer
Le cuer el ventre sanz demor :
Dame, je vous aim par amor.”

Dist la dame : “Vous estes nice !
Plus a en vous assez de vice
Que ne cuidoie qu’il eüst,
Se sainte Charité m’aiüst !
Moult savez bien servir de guile.
Estes vous por cë en la vile
Por la bone gent engingnier ?
Ha ! com savez, bien barguingnier !
Voiz du papelart, du beguin !
Des or ne pris un angevin
Son bienfet ne sa penitance,
Si m’aït Diex et sa puissance !
Je cuidai qu’il fust uns hermites,
Et il est uns faus ypocrites.
Ahi ! ahi ! quel norriçon !
Il est de piau de heriçon
Envelopez desouz la robe
Et defors sert la gent de lobe,
Et s’a la trahison ou cors
Et fet biau semblant par defors.”

“Dame, dame, ne vous anuit !
Avant soufferai jor et nuit
Des or més mon mal et ma paine
Que vous die chose grevaine.
Tere m’estuet, je me terai ;
Lessier l’estuet, je le lerai :
Vous a proier n’en puis plus fere.
“Biaus sire chiers, ne me puis tere :
Tant vous aim, nus nel porroit dire.
Or n’i a plus, biaus tres douz sire,
Més que le meillor regardez
Et du descouvrir vous gardez ;
Quar se la chose est descouverte
L’en nous tendra a gent cuiverte,
Sachiez et si n’en doutez pas.
Alons nous en plus que le pas
A tout quanques porrons avoir ;
Prenons deniers et autre avoir
Si que nous vivons a honor
La ou nous serons a sejor,
Quar la gent qui va desgarnie
En estrange leu est honie.”
Dist li chanoines : “Douce amie,
Sachiez ce ne refus je mie,
Quar c’est li mieudres que g’i voie ;
Or nous meterons a la voie
Anquenuit ; de nuit mouverons
A tout quanques nous porterons.”
Or est la chose porparlee
Et de la muete et de l’alee.
La dame vint en son osté ;
Contre la nuit en a osté
Robes, deniers et de joiaus
Les plus riches et les plus biaus.
S’ele en peüst porter la cendre,
Ele l’alast volentiers prendre,
Quar la gent qui ainsi labeure
Tient a perdu ce qui demeure.
Li chanoines est d’autre part
Qui ou tresor fet grant essart ;
Le tresor tresanoiantist
Ainsi bien com s’il le nantist.
Tout prent, tout robe, tout pelice,
N’i a lessié croiz ne chalice.
Un troussiau fet : troussiau, més trousse.
Le troussiau prent, au col le trousse.
Or a il le troussiau troussé,
Més s’on le trueve, a estrous sé
Qu’il sera pris et retenuz.
Il est a la dame venuz
Qui l’atendoit ; iluec a cou
Chascuns met le troussel au cou :
Or samble qu’il vont au marchié.
Tant ont alé, tant ont marchié
Qu’esloignié ot li fois naïs
Quinze granz liues son païs.
En la vile ont un ostel pris.
Encor n’ont de noient mespris
Ne fet pechié ne autre chose
Dont Diex ne sa Mere les chose,
Ainz sont ausi com suer et frere :
La douce Dame lor soit mere !
Venir me covient au couvent
Ou il n’avoit pas ce couvent.
Li couvenz dort, ne se remue ;
Li couvenz la descouvenue
Ne set pas : savoir li covient,
Quar uns convers au couvent vient
Et dist : “Seignor, sus vous levez
S’anuit més lever vous devez,
Qu’il est biaus jors et clers et granz !
Chascuns est de lever engranz.
Quant il ont le convers oï,
Durement furent esbahi
Qu’il n’orent oï soner cloche
Ne champenele ne reloge.
Or dient bien tuit a delivre
Que ce soir avoit esté yvre
Lor soucretains : tant ot beü
Que li vins l’avoit deceü.
Més je cuit qu’autre chose i a,
Foi que doi Ave Maria.
Il sont a l’eglise venu,
Petit et grant, jone et chanu.
Le soucretain ont apelé
Qui le tresor ot trapelé ;
Cil ne respont ne qu’amuïz.
Por qoi ? Qu’il s’en estoit fuïz.
Quant il furent entré el cuer,
Chascuns vousist bien estre fuer,
Quar trestuit si grant paor orent
(Li un des autres riens ne sorent)
Que la char lor fremist et tramble.
L’abes parole a toz ensamble :
“Seignor, dist il, nous sons lobez :
Li soucretains nous a robez.”
“Frere, dist il au tresorier,
Lessastes vous le tresor ier
Bien fermé ? Quar i prenez garde.”
Et li tresoriers i regarde :
Onques ne trova ou tresor
Ne chalice ne croiz ne or.
Au couvent dist et a l’abé :
“Seignor, dist il, nous sons lobé :
N’avons ne chalice ne croiz
Ne tresor qui vaille deus nois.”
Dist li abes : “Ne vous en chaille !
Va s’en il ? Oïl ! Bien s’en aille !
S’il est de droit, encor savrons
La ou il est, si le ravrons.”

Papelars fet bien ce qu’il doit,
Qui si forment papelardoit.
De l’engin sevent et de l’art
Li ypocrite papelart.
De la loenge du pueple ardent :
Por ce papelart papelardent.
Ne vaut rien papelarderie.
Puis que la papelarde rie,
Jamés n’apapelardirai,
Ainçois des papelars dirai :
“Por chose que papelars die
Ne croirai més papelardie.”

La Renommee qui tost cort
Est venue droit a la cort
Au chevalier cui sa fame ot
Desrobé ne il n’en set mot,
Qu’il n’avoit pas leenz geü.
Quant il a son ostel veü
Si robé et si desgarni :
“Ha ! Diex, com m’avez escharni,
Dist li chevaliers, biaus douz Sire !
Or ne cuidai qu’en nul empire
Eüst tel fame com la moie
De grant noient m’esjoïssoie.
Or voi je bien et croi et cuit
N’est pas tout or quanqu’il reluit.”

Or set il et sevent li moine
Li soucretains sa fame enmaine.
Aprés s’en vont grant aleüre ;
Ne chevauchent pas l’ambleüre
Més tant com chevaus pueent corre,
Qu’il cuident lor proie rescorre.
Ce jor les mena bien Fortune :
Voie nes destorna nis une,
Ainz ont la droite voie alee
La ou cil firent lor alee.
Tant ont le jor esperoné
Qu’avant que l’en eüst soné
Nonne, vindrent au leu, je cuit,
Qui plus lor grieve et plus lor cuit.
Es rues foraines se metent
Et du demander s’entremetent
Se l’en avroit tel gent veüe
Qui ont tel vis et tel veüe :
Toute devisent la façon.
“Por Dieu ! savoir le nous face on
S’il demeurent en ceste vile,
Que moult nous ont servi de guile.”
Li chevaliers lor redescuevre
De chief en chief le fet et l’uevre.

La Renommee qui tost vole
A tant portee la parole
Qu’ele est a lor voisins venue
En une moult foraine rue,
Quar la gent qui a ce s’atorne
En destorné lieu se destorne.
Els encusa une beguine ;
Sa langue ot non “Male voisine”
Or ont beguin chïé ou fautre ;
Beguin encusent li uns l’autre,
Beguin font volentiers domage,
Que c’est li droiz de beguinage ;
Més que los en puissent avoir,
Beguin ne quierent autre avoir.

Cil s’en revont a la justise.
Li chevaliers lor redevise
Si com ces genz ont meserré
Et tout l’erre qu’il ont erré ;
Et l’avoir qu’aporté en orent
Deviserent au miex qu’il sorent.
Por ce c’on les trova ou voir,
Si covint tout par estovoir
Que cil fussent lïé et pris
Qui si durement ont mespris.
Pris furent et mis en prison
Por tel fet, por tel mesprison ;
Et cil s’en vont lor garant querre
Qui ne sont pas loing de lor terre.

Or furent cil pris et loié
Que li Maufez ot desvoié.
Par maintes foiz m’a l’en conté
C’on doit reprover sa bonté :
Li preudon sa bonté reprueve ;
La glorieuse Dame rueve
Que de cel péril les delivre,
Qu’il cuident avoir esté yvre.
Dist li preudon : “Virge pucele
Qui de Dieu fus mere et ancele,
Qu’en toi eüs la deïté,
Qu’il prist en toi humanité,
Se ta porteüre ne fust
Qui fu mise en la croiz de fust,
En enfer fussons sanz retor :
Ci eüst pereilleuse tor.
Dame qui par ton douz salu
Nous a geté de la palu
D’enfer, qui est vil et obscure,
Virge pucele nete et pure,
Dame servie et reclamee
Par qui toute fame est amee,
Si com la rose ist de l’espine,
Issis, glorieuse Roïne,
De juërie qu’est poingnanz,
Et tu es souez et oingnanz.
Dame, je vous ai tant servi,
Se ce pert que j’ai deservi,
Ci avra trop grant cruauté.
Virge plaine de leauté,
Par ta pitié de ci nous oste :
Ci a mal ostel et mal oste.”

Dist la dame : “Virge honoree
Que j’ai tantes foiz aoree
Et servie si volentiers,
Secor nous, c’or en est mestiers !
Virge pucele, Virge dame,
Qui es saluz de cors et d’ame,
Secor ton serf, secor ta serve,
Ou ci a pereilleuse verve.
Pors de salu, voie de mer,
Que toz li siecles doit amer,
Quar regarde ceste forfete
Qui de t’aïde a grant soufrete.
Dame cui la grace est donee
D’estre des angles coronee
Et d’aidier toute creature,
De ceste grant prison obscure
Nous gete par ta volanté,
Qu’anemis nous a enchanté,
Et se par toi ne sons delivre
A grant dolor nous covient vivre.”
Bien a oïe la complainte
La Mere Dieu de la gent sainte,
Si comme il i a bien paru :
En la chartre a els s’aparu.
De la grant clarté souveraine
Fu si toute la chartre plaine
Que la gent qui furent humain
Ne porent movoir pié ne main.
Cele clartez qui si resclere
Avoec tout ce si souef flere.
Devant els vint la glorieuse
Qu’a nul besoing n’est oublieuse.
Les maufez tint enchaënez
Qui ces genz ont si mal menez.
Tant d’amor lor commande a fere
Comme il lor ont fet de contrere.
Cil ne l’oserent refuser
Ne ne s’en porent escuser.
Chascuns de ces deus anemis
A l’un de cels sor son col mis.
D’iluec s’en tornerent grant oirre ;
Lor petit pas samble tonoirre.
Isnel et tost vindrent a porte
A tout ce que chascuns enporte.
Li uns met celui en sa couche
Et li autres la dame couche
Lez son seignor si doucement
Que cil, qui dormoit durement,
Ne s’esveilla ne ne dist mot
Ne ne sot quant il sa fame ot.
Et l’avoir ont si ordené
Qu’il ont aus moines or doné
Et argent que cil avoit pris
Qui si durement ot mespris.
Li chevaliers rot son avoir,
C’onques ne pot apercevoir
C’on i eüst onques touchié.
Ez vous l’afere si couchié
C’or n’i pert ne que cops en eve.
Dés que Diex fist Adan ne Eve
Ne fu aferes si desfez,
Ne esfaciez si granz mesfez.
Cil qui savoit de la nuit l’eure
Vest sa robe et se lieve seure
Et va ses matines soner.
Qui oïst moines tençoner !
Si fast : “Ha ! ha ! hé ! hé ! sus ! sus !”
Dist li abes “Rois de lasus,
Biaus douz Pere, ce que puet estre ?
Ce soit de par le roi celestre !
Tuit se lievent isnel le pas :
Apris l’ont, ne lor grieve pas,
Si s’en sont venu a l’eglise
Por commencier le Dieu servise.
Quant le soucretain ont veü,
Durement furent esmeü.

Dist li abes : “Biaus douz amis,
Qui vous a ci iluec tramis ?
Alez en autre leu entendre,
Qu’il n’a més ou tresor que prendre.”
Dist li soucretains : “Biaus douz sire,
Qu’est or ce que vous volez dire ?
Prenez vous garde que vous dites.
“Je cuidai vous fussiez hermites,
Dist li abes, dans glouz lechierres,
Et vous estes uns mauvés lerres
Qui nous avez emblé le nostre !
“Foi que je doi saint Pol l’apostre,
Dist li soucretains, sire chiers,
De parler estes trop legiers.
Se je vous ai fet vilonie,
Ne sui je en vostre baillie ?
Si me poez en prison metre.
Ne vous devez pas entremetre
De dire chose se n’est voire,
Ne ne me devez pas mescroire.
Alez veoir a vostre perte :
Se vous la trovez descouverte
Et j’ai vers vous de rien mespris,
Je lo bien que je soie pris.”
Au tresor aler les rouva :
Chascuns i va, ainz n’i trova
C’on i eüst mesfet noiant.
“Fantosme nous va faunoiant,
Dist li abes, seignor, sanz faille.
N’avoit ier ci vaillant maaille,
Et or n’i pert ne que devant.”
Ez vos esbahi le couvant.
La dame, qui aler voloit
Au moustier si comme el soloit,
Geta en son dos sa chemise,
Et puis si a sa robe prise.
Atant li chevaliers s’esveille,
Quar moult li vint a grant merveille
Quant il senti lez lui la dame.
“Qui est ce ci ? — C’est vostre fame.
“Ma fame ne fustes vous onques !”
Li chevaliers se saine adonques,
Saut sus, s’a un tortiz espris ;
Au lit s’en vient d’iror espris.
Plus de cent croiz a fet sor lui.
“Ne cuidai qu’il eüst nului,
Dist li chevaliers, avoec moi ;
Et orendroit gesir i voi
La rien que je doi plus haïr.
Or me doi je bien esbahir,
Que ore avrai non sire Ernous :
Cest seurenon ai je par vous.”
Dist la dame : “Bien porriiez
Miex dire se vous voliiez ;
Alez veoir a vostre chose :
Pechié fet qui de néant chose.”

Tant l’amena ça va, la va,
Li chevaliers veoir i va ;
Ne trueve qu’il ait rien perdu
Ez le vous si fort esperdu
C’on le peüst penre a la main.
“S’il ne me couvenist demain
A mon jor aler, sachiez, dame,
Ne vous mescreïsse, par m’ame,
Quar j’ai quanques perdu avoie :
C’est fantosme qui me desvoie !”
Au point du jor tantost se lieve,
Au couvent vient et ne li grieve :
“Seignor, dist il, ma fame tain ;
Ravez vous vostre soucretain ?
“Oïl, oïl, dient li moine ;
C’est fantosme qui nous demaine.
“Biau seignor, dist il au couvent,
Nous avons a enqui couvent
Que nous irons a nostre jor,
Et nous sommes ci a sejor !”

Por ce chascuns s’appareilla ;
Montent, chevauchent, vienent la
Et truevent les deus anemis
Qui es samblances se sont mis
De tels qu’il en orent getié
Quant Nostre Daine en ot pitié.
Ez vous la gent toute esbahie
Et du siecle et de l’abeïe,
C’onques més si fort ne le furent.
Por ce c’onques ne s’aperçurent
D’avoir perdu or ne argent
Et si rorent arrier la gent
Qu’il avoient devant perdue,
Por ce en fu la gent esperdue.
Conseus lor done qu’il alaissent
A l’evesque et li demandaissent
Quel chose il loeroit a fere
D’un tel cas et d’un tel afere.

Tuit ont pié en estrier remis
Et se sont a la voie mis ;
Més n’orent pas ale granment,
Se li escripture ne ment,
Que de l’evesque oient parler :
Cele part prenent a aler.
Vienent la, li uns li raconte
La chose, et li evesques monte,
Qu’il veut savoir ce que puet entre ;
Moult se saine de la main destre.
Tant ont chevauchié que la vienent ;
Et li deable qui se tienent
En lieu de cels que il avoient
Delivré, quant il venir voient
Le prelat, moult grant paor orent,
Por ce que en verité sorent
Que li prelas moult preudon iere :
Chascuns en enclina la chiere.

Li prelas entre en la prison
Si regarde chascun prison ;
Et quant il les a regardez,
Si lor a dit : “Or vous gardez
Que vous me dites de ce voir.
Est ce por la gent decevoir
Que pris en prison vous tenez ?
Or me dites dont vous venez.”
Cil, qui n’oserent au preudomme
Mentir, li ont dite la somme
De lor afere et de lor voie.
Dist li uns : “Guerroié avoie
Une dame et un soucretain,
Por qoi pris en prison me tain,
Quar honte lor cuidoie fere.
Onques ne les poi a moi trere
Ne atorner a mon servise,
Si m’en sui mis en mainte guise
Par qoi sor els pooir eüsse
Et que decevoir les peüsse.
Moult cuidai bien avoir gabé
Chevalier, couvent et abé,
Quant jusques ci les fis venir,
Quar lors les cuidai bien tenir.
Onques nes poi a ce mener,
Tant fort m’en seüsse pener,
Que pechier les peüsse fere.
Or ai perdu tout mon afere.
Si m’en rirai la dont je vain,
Quar j’ai bien laboré en vain.
Or aint li chevaliers sa dame,
C’onques ne vi si preude fame ;
Cil tiegnent lor chanoine chier,
C’onques nel poi fere pechier !”

Quant ces genz la parole oïrent,
Moult durement s’en esjoïrent.
Li chevaliers a moult grant joie ;
Tart li est que sa fame voie,
Si l’enbracera doucement,
Quar or set il bien voirement
Qu’il a preude fame sanz doute.
La gent de l’abeïe toute
Refet grant joie d’autre part ;
D’iluec cele gent se depart.
Moult fu bien la paine seüe
Que ces genz avoient eüe ;
Sel sot mesires Beneoiz
Qui de Dieu soit toz beneoiz.
A Rustebuef le raconta,
Et Rustebués en un conte a
Mise la chose et la rima.
Or dist il que, s’en la rime a
Chosë ou il ait se bien non,
Que vous regardez a son non.
Rudes est et rudement oevre :
Li rudes hom fet la rude oevre.
Se rudes est, rudes est bués ;
Rudes est, s’a non Rudebués.
Rustebués oevre rudement,
Sovent en sa rudece ment.
Or prions au definement
Jhesucrist le Roi bonement
Qu’il nous doinst joie pardurable
Et paradis l’esperitable.
Dites amen trestuit ensamble ;
Ci faut li diz, si com moi samble.
