
Qu’a l’arme vuet doner santei
Oie de Puille l’errement !
Diex a son regne abandonei :
Li sien le nos vont presentant
Qui de la Terre ont sarmonei.
Quanque nos avons meserrei
Nos iert par la croix pardonei :
Ne refusons pas teil present.

Jone gent, qu’aveiz enpencei ?
De quoi vos iroiz vos vantant
Quant vos sereiz en viel aei ?
Qu’ireiz vos a Dieu reprouvant
De ce que il vos a donei
Cuer et force et vie et santei ?
Vos li aveiz le cuer ostei :
C’est ce qu’il vuet, tant seulement.

Au siecle ne sons que prestei
Por veoir nostre efforcement ;
Nos n’avons yver ne estei
Dont aions asseürement ;
S’i avons jai grant piece estei,
Et qu’i avons nos conquestei
Dont l’arme ait nule seürtei ?
Je n’i voi fors desperement.

Or ne soions desesperei,
Crions merci hardiement,
Car Dieux est plains de charitei
Et piteuz juqu’au Jugement.
Mais lors avra il tost contei
Un conte plain de grant durtei
“Veneiz, li boen, a ma citei !
Aleiz, li mal, a dampnement !”

Lors seront li fauz cuer dampnei
Qui en cest siecle font semblant
Qu’il soient plain d’umilitei
Et si boen qu’il n’i faut noiant,
Et il sont plain d’iniquitei ;
Mais le siecle ont si enchantei
C’om n’oze dire veritei
Ce c’on i voit apertement.

Clerc et prelat qui aünei
Ont l’avoir et l’or et l’argent
L’ont il de lor loiaul chatei ?
Lor peres en ot il avant ?
Et lors que il sont trespassei,
L’avoir que il ont amassei
Et li ombres d’un viez fossei,
Ces deus chozes ont un semblant.

Vasseur qui estes a l’ostei,
Et vos, li bacheleir errant,
N’aiez pas tant le siecle amei,
Ne soiez pas si nonsachant
Que vos perdeiz la grant clartei
Des cielz, qui est sans oscurtei.
Or varra hon vostre bontei :
Preneiz la croix, Diex vos atant !

Cuens de Blois, bien aveiz errei
Par desai au tornoiement.
Dieux vos a le pooir prestei,
Ne saveiz combien longuement.
Montreiz li se l’en saveiz grei,
Car trop est plainz de nicetei
Qui por un pou de vanitei
Lairat la joie qui ne ment.
