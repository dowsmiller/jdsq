
Lessier m’estuet le rimoier,
Quar je me doi moult esmaier
Quant tenu l’ai si longuement.
Bien me doit le cuer lermoier,
C’onques ne me poi amoier
A Dieu servir parfetement,
Ainz ai mis mon entendement
En geu et en esbatement,
Qu’ainz ne daignai nés saumoier.
Se por moi n’est au Jugement
Cele ou Diex prist aombrement,
Mau marchié pris au paumoier.

Tart serai més au repentir,
Las moi, c’ onques ne sot sentir
Mes fols cuers quels est repentance
N’a bien fere lui assentir !
Comment oseroie tentir
Quant nes li juste avront doutance ?
J’ai toz jors engressié ma pance
D’autrui chatel, d’autrui substance :
Ci a bon clerc, au miex mentir !
Se je di : “C’est par ignorance,
Que je ne sai qu’est penitance”,
Ce ne me puet pas garantir.

Garantir ? Las ! en quel maniere ?
Ne me fist Diex bonté entiere
Qui me dona sens et savoir
Et me fist a sa forme chiere ?
Encor me fist bonté plus chiere,
Que por moi vout mort recevoir.
Sens me dona de decevoir
L’Anemi qui me veut avoir
Et metre en sa chartre premiere,
La dont nus ne se puet ravoir
Por priere ne por avoir :
N’en voi nul qui reviegne arriere.

J’ai fet au cors sa volenté,
J’ai fet rimes et s’ai chanté
Sor les uns por aus autres plere,
Dont Anemis m’a enchanté
Et m’ame mise en orfenté
Por mener a felon repere.
Se Cele en qui toz biens resclere
Ne prent en cure mon afere,
De male rente m’a renté
Mes cuers ou tant truis de contraire :
Fisicien n’apoticaire
Ne me pueent doner santé.

Je sai une fisiciene
Que a Lions ne a Viane
Ne tant comme li siecles dure
N’a si bone serurgiene.
N’est plaie, tant soit anciene,
Qu’ele ne netoie et escure,
Puis qu’ele i veut metre sa cure.
Ele espurja de vie obscure
La beneoite Egypciene :
A Dieu la rendi nete et pure.
Si com c’est voirs, si praingne en cure
Ma lasse d’ame crestiene !

Puis que morir voi foible et fort,
Comment prendrai en moi confort
Que de mort me puisse desfendre ?
N’en voi nul, tant ait grant esfort,
Que des piez n’ost le contrefort,
Si fet le cors a terre estendre.
Que puis je, fors la mort atendre ?
La mort ne lest ne dur ne tendre
Por avoir que l’en li aport ;
Et quant li cors est mis en cendre,
Si covient a Dieu reson rendre
De quanques fist dusqu’a la mort.

Or ai tant fet que ne puis més,
Si me covient lessier en pés ;
Diex doinst que ce ne soit trop tart !
Toz jors ai acreü mon fés,
Et oi dire a clers et a lés :
“Com plus couve li feus plus art.”
Je cuidai engingner Renart :
Or n’i valent engin ne art,
Qu’asseür est en son palés.
Por cest siecle qui se depart
M’en covient partir d’autre part :
Qui que l’envie, je le lés.
