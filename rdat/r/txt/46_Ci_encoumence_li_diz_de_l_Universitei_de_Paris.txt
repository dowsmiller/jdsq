Rimeir me couvient d’un contens
Ou hon a mainz deniers contens
Despendu et despendera :
Ja siecles n’en amendera.
Li clerc de Paris la citei
(Je di de l’Universitei,
Noumeement li Arcien,
Non pas li preudome ancien)
Ont empris un contans encemble :
Ja biens n’en vanrra, ce me cemble,
Ainz en vanrra mauz et anuiz,
Et vient ja de jors et de nuiz.
Est or ce bien choze faisant ?
Li filz d’un povre païsant
Vanrra a Paris por apanre ;
Quanque ses peres porra panrre
En un arpant ou deus de terre,
Por pris et por honeur conquerre
Baillera trestout a son fil,
Et il en remaint a escil.

Quant il est a Paris venuz
Por faire a quoi il est tenuz
Et por mener honeste vie,
Si bestorne la prophecie :
Gaaig de soc et d’areüre
Nos convertit en armeüre.
Par chacune rue regarde
Ou voie la bele musarde ;
Partout regarde, partout muze ;
Ses argenz faut et sa robe uze :
Or est tout au recoumancier.
Ne fait or boen si semancier.
En Quaresme, que hon doit faire
Choze qui a Dieu doie plaire,
En leu de haires haubers vestent
Et boivent tant que il s’entestent ;
Si font bien li troi ou li quatre
Quatre cens escoliers combatre
Et cesseir l’Universitei :
N’a ci trop grant aversitei ?
Diex ! ja n’est il si bone vie,
Qui de bien faire avroit envie,
Com ele est de droit escolier !
Il ont plus poinne que colier
Por que il vuellent bien aprendre ;
Il ne pueent pas bien entendre
A seoir asseiz a la table :
Lor vie est ausi bien metable
Com de nule religion.
Por quoi lait hon sa region
Et va en estrange païs,
Et puis si devient foulz naïz
Quant il i doit aprendre sens,
Si pert son avoir et son tens
Et s’en fait a ses amis honte ?
Mais il ne seivent qu’oneurs monte.
