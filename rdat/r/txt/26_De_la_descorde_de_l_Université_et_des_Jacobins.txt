
Rimer m’estuet d’une descorde
Qu’a Paris a semé Envie
Entre gent qui misericorde
Sermonent et honeste vie.
De foi, de pais et de concorde
Est lor langue moult replenie,
Més lor maniere me recorde
Que dire et fere n’i soit mie.

Sor Jacobins est la parole
Que je vous vueil conter et dire,
Quar chascuns de Dieu nous parole
Et si desfent corouz et ire,
Que c’est la riens qui l’ame afole,
Qui la destruit et qui l’empire :
Or guerroient por une escole
Ou il vuelent a force lire.

Quant Jacobin vindrent el monde ,
S’entrerent chiés Humilité ;
Lors estoient et net et monde
Et s’amoient divinité.
Més Orguex, qui toz biens esmonde,
I a tant mis iniquité
Que par lor grant chape roonde
Ont versé l’Université.

Chascuns d’els deüst estre amis
L’Université voirement,
Quar l’Université a mis
En els tout le bon fondement :
Livres, deniers, pains et demis ;
Més or lor rendent malement,
Quar cels destruit li anemis
Qui plus l’ont servi longuement.

Miex lor venist, si com moi membre,
Qu’alevez nes eüssent pas :
Chascuns a son pooir desmembre
La mesnie saint Nicholas ;
L’Université ne s’i membre
Qu’il ont mise du trot au pas,
Quar tel herberge on en la chambre
Qui le seignor gete du cas.

Jacobin sont venu el monde
Vestu de robe blanche et noire ;
Toute bontez en els abonde,
Ce puet quiconques voudra croire.
Se par l’abit sont net et monde,
Vous savez bien, ce est la voire,
S’uns leus avoit chape roonde
Si resambleroit il provoire.

Se lor oevre ne se concorde
A l’abit qu’amer Dieu devise,
Au recorder avra descorde
Devant Dieu au jor du Juïse ;
Quar se Renars çaint une corde
Et vest une cotele grise,
N’en est pas sa vie mains orde :
Rose est bien sor espine assise.

Il pueent bien estre preudomme,
Ce vueil je bien que chascuns croie ;
Més ce qu’il pledoient a Romme
L’Université m’en desvoie.
Des Jacobins vous di la somme :
Por riens que Jacobins acroie,
La peleüre d’une pomme
De lor dete ne paieroie.
