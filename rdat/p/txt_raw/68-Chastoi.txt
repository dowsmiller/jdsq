Hom de gent de vaillance estrait
Les poins de nature mestrais.
Se le main en ton cuer assambles
et les preudommes ne resambles
Dont tu ies estrais et venus
et se tu es mauvais tenus
C'est .i. lais nons et despiteuz
Moult deuroies estre honteuz
Se tu te connissoies bien.
Quant de ton cuer ostes le bien
et au retenir le mal tens
Or ce trai ca et si m'entens
et si pren garde a mon chastoi
Tu fais tu premier honte a toi
Apres a ceulz qui t'apartiennent
Quant les genz lor parlement tiennent
De toi en mal c'est honte lais
Puis que le bien a faire lais
Que tu doiz faire par nature
Par droit doit gentiex creature
As gentiex dont elle ist retraire
Dont tu doiz en ton cuer a traire
Nul vilain vice et s'il y est
Ne li doiz laissier faire arrest
Car li homs estrais de noblece
A le cuer plain de grant foiblece
Se vilonnie hors n'en chace
et cil qui sa honte pourchace
Assez legierement y vient
et cest chose qui mal avient
A celui qui gentiex doit estre
Quant on le tiont de vilain estre
Dont Diex et li mondes le het
S'en dist chascuns du pris qu'il set
Pour ce qu'il ne fait ce qu'il doit
L'un se fait enseignier au doit
Qui dist ja mules ne sera
Li autres dist qu'il passera
Les mauvais car il queurt apres
et ensement et loing et pr√©s
En dist chascuns laide parole
et aucuns quant on en parole
Met par contraire au fier sa main
et dist s'on en parloit au main
On n'en seroit ja le jour aise
Ensi sa maniere mauvaise
En fait par tout dire lait conte
Ja m'amera honour qui honte
Ne crient a toi le faiz sauoir
Hom se tu veulz honour avoir
Crien honte a honour paruendras
Puis qu'en cest chemin te tendras
Sanz faille se tu as eur
Ja n'i fauras ce t'asseur
Iones hons filz de grant seignour
Entent ci se veulz a honnour
Venir et en auancement
Prendre en doiz le commencement
Entr'eulz que tu es jones dans
Car s'a honneur es entendans
Se de iouuente en toi commence
As droit y reprent sa semence
Toudiz de plus en plus croistra
et tant que chascuns connoistra
Que tu as a honneur beance
Si te vient de droite esceance
De ton taion ou de ton pere
et certes li homs bel se pere
Qui en iouuente se lait duire
En bien por a honneur conduire
et uns prouerbes nous reprent
Qui ce que li nouuiaus nez prent
Quant il est viex il se saueure
Dont ne dois en ton cuer une heure
Vilaine teche consentir
Mais si tost que le puez sentir
Fai tant que le chaces en voie
et au bien faire te ravoie
Or y a tel n'est pas si sages
Qu'il connoisse touz maus usages
C'il doit des bons le conseil croire
et de sa folie recroire
Par le conseil des bonnes gens
Cis poins li est et bons et gens
Car trop laidement se sourduist
Se il en mal faire se duist
Car li gentiex doit par droiture
Avoir courtoise nourreture
Qui le bien li moustre et le duise
Par quoi a honneur se conduise
Ne a ordure ne s'assente
Mais aussi tost comme il le sente
De son cuer hors le desracine
Car quant bons visces s'en racine
Trop est fors a desraciner
A tant voult son chastoi finer
Iehans de conde qui reprent
Celui qui ot et riens n'aprent
Bien fera li homs a reprendre
Qui ne voudra a garde prendre.