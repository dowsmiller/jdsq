Par un mardi au point du jour
Me levai qu'ains ne fis sejour
L'an .xxx. ou moys de juing
Si m'en aloie tout enjuing
Par mi .i. vergier verdoient
Et le chant d'un oissel suiuant
Qui moult me faissoit esioir
Car gracieus iert a l'ouir
De branche en branche voletoit
Et de chanter s'esioissoit
Si forment qu'a son ioli son
M'endormi desous .i. buisson
C'onques l'oisselet n'esloinguai
Mais en cel dormir me songay
Que je estoie a bec oissel
Ou .karlemagneet maint damoissel
Ierent alez esbanoier
La trouvai desous .i. ioisier
Seant assez prés de la porte
Raison une dame qui porte
Toute honneur en li deportant
Qui moult s'aloit desconfortant
Car mesdis la pute portee
De court roumain. l'ot hors portee
Or c'est chiez le conte en batue
Triste dolente et iracue
Pour lui garantir a sa court
Mais elle a moi tantost acourt
Ambedeus les iex lermoiant
Et sus le siege verdoiant
Sous une ante de fruit chargie
S'asist les moy par compaignie
Comme dame de bon afaire
Et je enpris grant joie a faire
Car sa compaignie oï moult chiere
Ainsi com je levai la chiere
Quant l'oï reconnue au parler
Choissi desus moi devaler
Une tant grosse et laide yraigne
Que de la hydeur je me saingne
Qui a une branche pendoit
Par .i. fil dont elle aualoit
Et rampoit de bas contremont
De quoi je me merueillai moult
Apres et que ce povoit estre
Et qu'elle iert venue en si bel estre
Ainsi que le bas descendoit
La moustrai raison de mon doit
Car moult estoit laide et enflee
A la mouche c'est refrotee
Ou pris ot son premier venin
Si esgardasmes son chemin

Or entendez quelle aloit querre
Un crapout venime en terre
Qui couchiez iert a la rousee
Desus l'erbe pence enuersee
Pour avoir la douceur du vent
Et li yraigne moult forment
De sa pance ou pis le piquoit
Si fort que tout l'enuenimoit
Et li crapous tantost le cours
Couroit querre au plantain secours
Dont fait avoit sa pourueance
Et y terdoit poitrine et pence
Tant que tous li venins issoit
De son cors ausin gariddoit
Tantost qu'a l'erbe estoit frotez
Estoit de touz maus nestoiez
Et quant il estoit bien gueris
Du raler n'estoit pas marris
Vers l'iraigne mais tout courant
S'en retornet vers li courant
Ainssi les vi .iii. fois ou .iiii.
Ensemble piquier et combatre
Car li crapous tout dis s'ailloit
A l'erre ou il se refrotoit
De quoi il estoit pourveus
Mais il fu percus et veus
De l'iraigne orrés comment
Elle tray laidement
Et comme elle ot pute pensee
Elle fist nouvelle fillee
Et vers terre jus devala
Tant qu'a l'erbe jus s'avala
Si la de sa touaille enclose
En tour a la reonde et morsse
De son venin par tel morsure
Que mourir le fist a mort sure
Le crapout qu'elle ala remordre
Car quant il se cuida ramordre
A garant pour garder de mort
Aler le couvint a sa mort
Ainsi fu il trais et mors
Par la morsure du mal mors

Lors demandai dame raison
Que rendre me vousist raison
Pour die de ce quelle veoit
Et a quoi tourner se povoit
Frere dit elle biax amis.
Cilz moustres que Diex t'a tramis
Moustre qu'ainssi va tout li mondes
Cil qui plus doivent estre mondes
Sont de mal plus abandonez
Dont li plueples est vergondez
Celle yraigne que voi la pendre
Au filet monter et descendre
Si delie que perceuoir
Nel puet nulz de loing ne vëoir
Ce sont li menteur traitour
Qui vont les grans seigneurs entour
De tour en tour si tornoiant
Qu'il les font vivre en bestornant
Le fil qui si deslie tourne
C'est le cuer couvert qui bestorne
L'onnour a biau semblant moustrer
Dont il fait maint bien bestourner
Li crapous est li menus pueples
Qui met son chatel et ces muebles
En la Dieu guarde et se refiert
Quant il voit que on le seurquiert
A son seigneur garent requiert
Si com li crapous au plantain
Qui y trouva .iii. foys de plain
Sa santé et sa guerison
Mais tu veis la traison
De l'yraigne et en tel maniere
Le te di par parole entiere
Est il de ce pueple menu
Quant il cuide estre soustenu
De son seingneur et garentis
Par bourdeurs traiteurs mentis
Le trueve si envenime
D'acointement faus empene
Qu'a mort son livres et ravis
Tel gent sont pire qu'anemis
Quar en trair les bons decoiuent
Que par les granz des petis boiuent
Souvent le sanc et la suour
Et de teniebres font luour
Si que de mal porter se perent
Que li petit entr'eus comperent
Quant il ont .i. preudomme point
De leur venin il ne muert point
Par le garant de son seigneur
Lors font il traison greigneur
Le plantain vont envenimer
Qui se connoist en mon rimer
Par cel plantain poons entendre
Les seigneurs qui doivent desfandre
La gent basse de mort guarder
S'a droit vouloient regarder
Ou les trueve si entechiez
De venin c'est duelz et meschiez
Quant li haut homme de haut pris
Sont ainsi des maues surpris
Certes trop en font a reprendre
Si fait bon del savoir emprendre
La glose et la senefiance
Si vous en dirai la samblance
Et la verité pour connoistre
Ce sont li vice c'on voit croistre
De plus en plus et tant monter
Que les vertus font seurmonter
Si com li crapous le t'aprent
Qui son venin consoit et prent
Sa douleur et sa pulentine
A l'iraigne pute voisine
Qui son venin consoit et pint
A la mouche et en tel point
C'on ci vient li venins de poindre
De point en point mais ne set poindre
Ne moustrer ne dire les poins
Qu'assez pires ne soit li poins
De langue de mesdissans pointe
Que de nus venins ne de pointe
De coutiau. tant soit apointiez
Dont est mal haus hons acointiez
Qui a a tel gent acointisse
Ne qu'a eulz a en nulle guisse
Preuete ni acointement
Si faite gent certement
Ne deussent estre acointiez
Mais mal venus et hors chaciez
Pour Dieu riches hons nes escoutez
Mais la pointure d'eulz redoubtez
Que tu ne soiez escharniz
Et des preudommes te guarniz
Dont proufit bient et muert dommages
Et si en vendra bons usages
Car n'est tresors d'or ne d'argent
Qu'acointisse de bonne gent
Et cilz qui des mauvez s'aproche
Aquiert si vilain reproche
Que touz jours li est reprochiez
Dont ti pren gardez et n'aprochiez
Gent de vilain reprochement
S'a bien veus faire aprochement
Et tout ton lignage honorer
Plus ne puis o toy demourer
Mais je te di qui fait raison
A itant del aler s'atorne
Dame raisons et je retorne
Mon chief aussi comme estourdiz
Si m'esueillai ci faut li diz
De l'iraingne or y praingne guarde
Qui se veut metre en bonne guarde