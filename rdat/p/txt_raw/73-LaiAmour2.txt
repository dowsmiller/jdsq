Il est aucuns folz qui se plaint
Par maint grief plaint
En monstrant plaint
Qu'amours en li seruant l'amort
Si tost qu'en son seruice maint
J'en connois maint
Qui se remaint
D'amer en desirant la mort
Mais le cuer qui a ce s'amort
Amours connoist bien s'il se faint
Car en deport
Sanz nul desport
Vit li cuers qui amours achaint

Je le connois evidanment
Par .i. lieu gent
Noble excellent
La u je choisi .i. papegant
Qui prioit amoreusement
Et doucement
De sentement
Une Mauuis par douz asaut
De cuer gay amoreus et baut
Li disoit li miens cuers se rent
Sanz nul defaut
Ne point ne faut
De faire vo comendement

Quar par vous sui pris et espris
Et entrepris
Par si douz pris
Que se plus que souhait avoie
De touz bien d'umain paradis
Se m'est il vis
Par vo douz vis
Que mielz souhaidier ne porroie
Tant ai dedenz mon cuer de joie
Et est d'amours mes cuers saisis
Qui si s'esioie
Ou que je soie
Qu'il est touz en deduit ravis

Et en ce point a dez s'arai
Tant com vivrai
Car sanz esmai
Ai demoure toute ma vie
Depuis que premiers vous amay
Si seruiray
De vrai cuer gay
A vous de qui j'espoit l'aiie
Car j'ai esperence jolie
A qui du tout m'apoy et cray
Dont sanz folie
Serez servie
Pour la grant valor qu'en vous say

Premiers pris fin par regarder
Et aviser
Et par penser
A la vostre plaisant figure
Qui le cuer me vint enbraser
Et alumer
Sanz entamer
De si amoreuse pointure
Que je le senz outre mesure
Par dedenz mon cuer figurer
Ce m'aseuure
De la seuure
Voie de liece trouver

Car vostre douz regarz joiex
M'est deliteux
Et sauoureux
Sique la preng douce substance
Et ce me fait vivre amoureux
Et desireux
D'estre songueux
De manoir adés en plaisence
Car tres amoureuse esperance
M'i fait vivre comme euureux
Et sanz grevance
Le mien cuer lance
Por vostre amour cors gracieux

Et si ai amoureux desir
Pour moi nourrir
Sanz ja partir
Du douz noble amoreus repaire
La u je pris le douz souvenir
Qu'en son venir
Par conioir
Me fist a vous amer atraire
Ne ja je ne m'en quier retraire
Quant plaisance ai en vos veir
Quar moi refaire
Par douz afaire
Poez par vo simple plesir

Car amours a en vous plante
Humilite
Aveuc biauté
Ce me fait vous amer sanz faindre
Car garnie estes de bonté
Et d'onneste
Deshonneste
Ne puet dedenz vo cuer remaindre
Et pour ce ne me doi refraindre
De vous servir en loiauté
Et joie graindre
M'en vient achaindre
Car biens sanz nombre j'ai trové

Donc je doi amour gracier
Qui moi lier
Sanz deslier
Me vaut de si noble liien
Que j'ai amoureux desirier
Sanz empirier
Ne ja changier
Ne porroie a si hautain bien
Li miens cuers le sent et set bien
Que plus ne me puis avancier
Si n'ai mais rien
Cuer qui soit mien
Car tout l'avez a justicier

Par vo douz amoureuz semblant
Sui menez tant
Que cuer d'amant
Couient frans cuers loiaus que j'aie
Car en vostre grace esperant
Et en amant
A vous penssant
Ne quier ja que je m'en retraie
Ainz vous seruirai d'amour vraie
De loial cuer en desirant
Si ne m'esmaie
Que grace n'aie
Se bien connoissiez vo seruant

Car en vous maint senz et raison
Discretion
Et motion
De connoistre .i. vrai cuer loial
Qui met en vo prouision
S'entention
Sanz traison
Penser come a la flor roial
Et sur toutes especial
Si que la preng refection
Si general
Qu'esquiex de mal
En sui et oste de fricon

Ainsi en joie et en deduit
Prent son refuit
Et son conduit
Mon cuer qu'amor argue et point
Et en plaisance se deduit
Rienz ne le nuit
Ne ne destruit
Tant l'a amours a li aioint
De si tres amoureuz aioint
Que de tout meschief se sent voit
Si ne faut point
De gaiete et jor et nuit

Car vo douz regarz atraians
Qui est rians
Et desuisans
Me mist en l'amoureuse sente
Par quoi je fui deduit senz tens
Si sui manans
Et demorans
Si est roison que mon cuer sente
En l'estolz de l'amourouse ente
Par qui je sui gais et chantans
Et en l'atente
De la presente
Joie dont amis est joians

Je ne me plain que d'un trop tart
Qu'amour son dart
Par vo regart
Par dedenz mon cuer tresperca
Car si parfetement s'espart
Tout sanz escart
Mon cuer en part
Autre que vous bele n'i a
Ne jamés ne s'en partira
Si supli amour qui le gart
Car il sent ja
Coument il va
Des nobles biens qu'amours depart

Ainsi mon cuer joie demaine
En vo demaine
Dame hautaine
Et est eschieuez de tristour
Qui moi soloit estre prochains
Or m'est lointaine
Tres souueraine
D'onneur et tres parfaite flor
Qui j'aime criem croy l'aour
Et ferai par amor certaine
Meillor labor
Ne puet nul jour
Faire cuerz qui joie a pour paine

Car par .i. gracieux espoir
Par qui j'espoir
La crace avoir
Que vrais cuers d'ami doit atendre
Liesce me fait esmouoir
Sanz moi mouvoir
Ne main ne soir
De ce qu'amours m'a fait emprendre
Car puis qu'amour m'a fait esprendre
Et mis en son noble manoir
Je doy entendre
De vray cuer tendre
A vostre grace recevoir

Si vous suppli dame loee
Tres bien amee
Et desirree
Que vous soiez vers moi piteuse
Car ma plaisance est ordenee
Et ma pensee
Que ja muee
Ne soit de vous tres gracieuse
Car j'ai par vous vie joieuse
Qui m'est en enmant presentee
Si deliteuse
Qu'adés songneuse
Ert de vous amer bele nee

Douce mauuis soiez esprise
Et d'amour prise
Par telle guise
Qu'en toz estaz me retenez
Car amour m'embrase et atise
Par sa franchise
Que sanz deuise
Es tous mes cuers a vous donnez
Et si est si encorporez
Dedenz l'amoreuse pourprise
Que ja ostez
Ne deseurez
N'ert. puisque m'entente i ert mise

Car amour d'espoir me prevoit
Qui assez voit
Se j'ai bon droit
Et bone cause d'estre amans
Car en ce lay chascuns percoit
Que sanz destroit
Mes cuers recoit
Tout le contraire des dolans
Car je sui en joie manans
Ne nus grief ne m'en osteroit
Tant soit grevans
Qu'adés joianz
Ne soit me cuers que lieu qu'il soit

Dame car souuenirs estaint
Touz maus et taint
De si gent taint
Que li miens cuers prent son resort
En celle vertu qui tout vaint
Mal. et restraint
Non pas estraint
Mes les loiaus tien en confort
Et oste de touz desconfort
Qui ainsi qui doit si enpaint
Si qu'en descort
Et sanz acort
Est a moi qui se plaint et faint