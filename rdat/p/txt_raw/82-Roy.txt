Roys des frans haez les desroys
Regardez com li roys des roys
Jhesucrist qui les siens avoie
Com de loins vous a mis a voie
De lui bien connoistre et amer
En terre vou a fait clamer
Roy des francois la noble gent
Certes ci a bon bel et gent
En grant dignete par creü
Bien vous a de loing pourveü
Moult li devez bien obeir
Encor vous puet il eschair
De li plus grant reaume assez
C'est paradis qui apassez
Touz les rotaumes de cest monde
Roys vo vie doit estre monde
Et nete de vilains pechiez
Et vos cors si bien entechiez
C'om praigne a vous bonne essemplaire
Si pourres miex a tous ceus plaire
De qui vous estez roys clamez
Bien doit de vous Diex estre amez
Et bien pert que il vous a chier
Quant de si loins vous volt huchier
Pour les francois metre en vo garde
Gentilz roys dont or prenez garde
A quelle heure a vous les liura
Ce fu au jour qu'il deliura
Les siens de la paine d'enfer
Le cuer avrés plus dur que fer
Se vous a ce jour ne pensez
Et la glosse n'en dispensez
Si com bons roys qui doit penser
De sa vie a droit dispenser

Roys au jour du bon venredi
Si voir comme je le vous di
Vous fist Dieus roys de tous les frans
Or soiez dont courtois et frans
Iustez piex et misericors
Si com Diex fist qui tout son cors
Volt as felons Juis liurer
Pour les sient d'enfer delivrer

A cel jour furent deliurez
Qu'il vous fist roy donques livrez
Vo cuer a oir et entendre
A quel fin la glosse vent tendre
Du vendredi aprés comple
Qui comsommee et acomplie
Fu de Dieu toute la promesse
Cilz jours vous doit tenir en presse
Le cuer que il ne se desuoie
A oeuvre ou mal son temps emploie

Penssez de vostre regne acroistre
Vous devez miex les bons connoistre
Assez c'uns nouuiaus aprentis
Roys soiez donques enentilz
Au pueple Dieu le souverain pere
Gouuerner si que il li pere
Et des tormens les rachetez
Ou tant de cors et de chatez
Sont de longue main embatus
Car sur paine d'estre batus
Les a Diex en vos guarde mis
Desfendez les des annemis
Vous estez chiés et garde d'iaus
Roys cil anemi sont bediaus
Et preuos serians et baillis
Dont vo pueples est mal baillis
Tel gent sont du monde escilleur
Aduocat et faus conseilleur
Chascuns i grape et arapine
Et si a gent d'autre couvine
Qui les ont navrez ladement
Faite par vos gouuernement
Gentilz roys qu'il soient savez
Et hors du meschief les planez
Metez y .i. petit de paine
Dieu vous en fist don et estraine
De son royaume a ce saint jour
Pour ce qu'il veult que sans sejour
Ses povres gens li deliures
Du meschief ou il sont livres
Si com a cel jour deliura
Les bons quant a mort se liura
Faites qu'il en soient deliures
Ni espargniez ne mars ne livres
Et les gardez d'estre essilliez
Gentilz roys et si esueilliez
Loyaute droiture et raison
Faites les en vostre maison
Demourer avec charité
Et si prenez a verité
Conseil de vos bonnes paroles
Si que bien soit li sains empoles
Emploies dont vous estez onis
Gentilz roys or vous soit cilz poins
En vo cuer escrips et portrais
Car vous estez nez et estrais
Touz de roys de .iiii. costez
S'an doit de vous miex estre ostez
Orgueil qui ainz vons ne vot estre
Gentilz roys et quant de tel estre
Vous a Dieus pour soy esleu
De si loing c'om n'a pas veü
Que se soit euvre naturee
Aiez vostre court escuree
Des mauvés se nul en y a
Car quant Diex a vous octroya
La couronne de ces francois
Bien vous avoir moustre ancois
Qu'il est puissant d'un autre metre
Quant il s'en voudra entremetre
Se iustement nes gouuernez
Et a ce garde ne prenez
Que vostre vie a droit lignie
Soit selonc la noble lignie
Dont estrais estez et venus
Et quant des grans et des menus
Vous a Diex fait en terre chief
Se vous voulez venir a chief
Du royaume a droit maintenir
Le conseil vous couvient tenir
Qui bons est et biaus et loyaus
Des .iiii. vertus principaus
Seur toutes de plus grant arroy
Qu'aristotes escrit au roy
Alixandre qu'il fust vestus
Et aournez de ces vertus
Qui sur toutes ont grant renon

La premiere sagesce a non
Qui par le vrai entendement
Gouuerne l'omme sagement
Si que droiture en soi maintient

Li autre se bien m'en souuient
Est apelee a droit justice
Qui soi maismes et autre iustisce
Et fait a chascun iustement
Raison juste or orrez comment

La tierce est apellee aprés
Qui bonne est et de loing et de prés
Et tost et tart et main et tempre
C'est la vertus qui miex atempre
Fol hardement et couardisse
Entre ces .ii. raison l'a misse
Pour homme garder de dommage
S'a non force de grant courage
Moult est ceste vertus puissans
Et bonne car elle est croissans
A haute honneur de plus en plus
A point oeuvre et nient a seurplus
Bien set contre vice estriuer
Et faire enprandre et acheuer
Sans paour tout seurement
Quanc'om puet par vrai hardement
Et a juste cause entreprendre
Et fait fol hardement reprendre
Et a mesure ramener
Bon fait a tel point assener
A haute honneur et a bien faire
Ceste vertus doit tres bien plaire
A touz les princes de haut pris
Que il soient duit et apris
De couardisse desdaingnier
Elle set les poins enseignier
C'on ne doit douter nulle emprisse
Qui par raison doit estre emprisse
Ceste vertus doit a tous plaire

Et la quarte est de tel afaire
De tel nature et de tel fait
Que riens encontre Dieu ne fait
C'est atemprance la senee
Qui n'est pas en lieu assenee
Qui entechiez soit de lait visce
Ceulz fait amer le Dieu seruice
Qui l'aimment de cuer et honneurent
Et o lui main et soir demeurent
Et certes a bonne heure vit
Soy regner qui demeure et vit
En atemprance qui mesure
Toute riens a juste mesure
Et fait nature en homme vivre

Roys ces .iiii. vertus vous livre
Pou gouuerner vous et les vostres
Si com Dieu fist de .iiii. apostres
.iiii. benois euangelistres
Souerains tesmoins et menistres
De nostre voy a maintenir
Fait ces .iiii. vertus tenir
Sur toutes a plus souuerainne
Et les meilleurs et les plus hautaingnes
Pour bien gouuerner en tous tans
Bonnes vous sont et proufitans
Et ont a touz autres esté
Or vous en ay amonneste
Pour ce que miex vous en souueingne
Et que tous jours a l'ueil vous veingne
Que vous tant ne quant n'estriuez
A atemprance mais viues
Par son conseil et par son los
Seur toute rien je le vous los
Et me batez s'il vous em poise
Car elle tout compasse et poisse
Quanqu'il faut par nature au cors
Se vous estez de ces acors
Et vous weillies son conseil croire
Le mangier a point et le boire
Vous aprendra bien a usser
Et touz outrages refusser
Vous fera de charniex delis
Atemprance est la fleur de liz
Et rose de toute vertus
Gentilz rois soiez ent vestus
Et de lui si apris et duis
Que de tous vos autres deduis
Prenez par atemprance a point
Ne ne metez vostre cuer point
Outre raison aprés ces chates
N'a ces riuieres. car les traces
Perent a ceus trop malement
Qui enpranent l'esbatement
Sans atemprance outre mesure
Et mains li cors du prince en dure
Quant il en use du seur fait
Et vous savez qu'il ne sont fait
Au monde pour autre achoison
Que pour la recoreacion
Du cors quant il en est mestiers
Pour el n'est fais cilz biax mestiers
C'om empraigne par atemprance
Et a point et j'ai esperance
Qui ainsi user en voudroit
L'un et autrui miex en pourroit
Gouuerner bien et a point
Gentilz rois dont prenez la point
En atemprance vous tenez
Iustice et force maintenez
De courage et sagesce adroit
Il vous est mestier orendroit
D'estre bons trop plus c'onques mais
Vostre royaume est .i. droit mais
Et auris sus touz ceulz du monde
Et cilz ou plus d'onneur habonde
Et que Diex miex aimme et honneure
Et certes s'en vous ne demeure
Sur touz roys miex vous aimmera
Ne nulz fors lui ne clamera
Seur vous poeste ne hausage
Gentilz roys dont faites que sage
Metez paine d'estre aournez
De ces vertus et vous tenez
Nuit et jour si a Dieu servir
Que le don puissiez deservir
En cest royaume terien
D'estre roy ou celestien
Avec ces sains en paradis
Gentilz rois pour vous est diz
Et remires cilz enseignemens
Dieus doint que voz commancemens
Vous atraie a la bonne fin
Ditez ent amen de cuer fin. 

Amen.