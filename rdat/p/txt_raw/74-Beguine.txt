Touz ceus et toutes celles qui croiront fermement
Dou saint cors Jhesucrist le digne sacremant
A qui Diex a presté sens et entendement
Ne doivent pas ouvrer contre Dieu folement

Chascun le doit servir de bon cuer san faintise
Mes il sont moult de gent plains de granz covoitise
Ce fait li anemi qui les tient et justise
Qui touz jorz de mal faire les semont et atise

Des que Dieu fist Adan et Eve sa moillier
Les vost li anemis confondre et engignier
Quant i fist par Evain adan le fruit mengier
.IIII.mil.III.cenz. anz les covint travaillier

Mes le roy qui tout fist et ciel et terre et mer
Si ne les vost pas perdre ainz les vost tant amer
Qu'il en soffrit son cors d'un glaive a entamer
Et son precieux sanc contre terre senner

La mort que il soffri cel jour nous racheta
Et a l'Asansion aus sainz ciez remonta
Le jour de Penthecoste ses amis conforta
Des lors en pain sacré son cors representa

Cil croit mauvesement qui n'a ferme creance
Que c'est le saint cors Dieu qui nos fist delivrance
Ce que le prestre en tient et en fait remenbrance
Autant comme Longis en ferit de la lance

De tel oiste sacree en Dieu prist sa figure
Vous veil je raconter merveilleuse aventure
Ce fu moult bel essemple mes l'eure fu oscure
Dont vous orroiz la fin et la verité pure

Desouz Laon avint iceste grant merveille
Je croi qu'en tot le mont n'ot onques sa pareille
Ce fist li anemis que touz jorz se travaille
Par coi puisse le monde verser en sa corbeille

Une grant riche fame en cel pais estoit
A la veüe du monde beguine se faisoit
Mes nen ne savoit mie ce qu'en son cuer pensoit
Quar en grant avarice tout son cuer mis avoit

Et tant que il avint et n'a pas longuement
C'on vendoit le blé cher et le pain ensement
Celle don je vous di en vendoit largement
Et moult avoit grant joie de l'encherissement

Un jour envoia vendre dou blé par son sergent
Com celle qui estoit d'argent forment engrant
A icelle jornee fu plus cher que devant
Ne qu'il ne fu aprés ainz vint en abaissant

Quant vint .viii. jorz aprés dou blé envoia vendre
Et dist a son sergent moult bien li sot aprendre
“Ne le donne pour mains que tu soloies vendre”
“Non ferai je” dist cil qui bien la sot entendre

Lors se mist a la voie et se prist a haster
Onques juqu'au marchié ne se vost arrester
Son blé ne pot pas vendre ne n'en vost pas laschier
A son ostel arriere se prist a retorner

Li valez retorna en son ostel arriere
Quant la dame le vit si li fist laide chiere
De rage et de forsen a mué sa maniere
Lors commence a maudire sergent et chamberiere

Pour la raison de ce que le blé s'abaissa
Dieu prist a renoier souvant se courouca
Et a sainz et a saintes moult durement tenca
Moult mauvese pensee dedenz son cuer pensa

En son jardin entra ansi comme desvee
Tout par lui se demente grant dolour a menee
Ainsi com ele estoit en si faite pensee
L'anemi s'aparut a lui sanz demouree

En guise d'un bel home vint l'anemi a li
De la dame seurprendre mie ne s'alenti
Tantost li demanda “Or ne m'i soit manti
Qui t'a si couroucie” et celle respondi

“Certes sire” dist elle “Ne vous mentiré mie
Le blé est abesie dont je sui couroucie”
Respont li anemi “Or soies apasie
Car se tu me vuz croire l'annee ert encherie”

“Sire” dist la chaitive “Volentiers vous creroi
Mes que le blé enchere volentiers vous creroi”
Respont li anemi “Ne soies en esmoi
Car se du tien me donnes bien te conseilleray”

Quant celle l'entendi si respondi briement
“Je vous donrai ma granche trestout entierement”
Quant le mauvés l'entent si respont erranment
“Je vueil la charte avoir sanz point d'arestement”

L'anemi s'aprocha de la maleüree
Une pome li a en la boche boutee
De sa salive prent cele bien li agree
Une lestre en a faite sanz plus de demoree

Quant il ot fait la lestre tentost ynellepas
La beguine en apelle “Sez tu que tu feras
Tu te feras malade le prestre menderas
Et le cors Jhesucrist en pain tu recevras

De ceste chose ci te pri et te requier
Quant l'avras receü garde ne le toicher
Et se tu le puez faire a .i. crapost menger
Le blé encherira dont tu as desirer

Fai ce que je te pri et si soies certaine
Que sera si chier temps ainz que passe quinzaine
C'onques mes ne veiz annee si vilaine”
Quant celle l'entendi moult grant joie demaine

Li anemi s'en torne et celle demoura
Tantost se fist malade le provoire menda
Et il i est venus le cors Dieu aporta
Quant il l'a confessee erranment li donna

La fole recut Dieu mes el ne l'usa mie
Errant prist .i. crapoust ne s'i est alentie
Et dedenz .i. escrin si le mist par folie
Hé las comme ci a robe tres mal partie

Or est le douz Jhesus avec le bouterel
Sachiez qu'il n'ot en li ne joie ne revel
A braire si se puist ne li fut mie bel
Ansi com un enfant qui est nez de novel

Et quant la chamberiere oï tel enfant braire
Que Damedieu i vost demostrer l'essemplaire
En la chambre sa dame se comenca a traire
La voiz a bien oïe mes el ne sait que faire

A sa dame s'en vint et si li va dissant
“Ma dame j'ai oÿ braire .I. petit enfant
Je cuit que vous avez travaillé maintenant”
Quant celle l'entendi moult la va laidengent

Dou miex qu'el onques puet s'en ist tout esbafee
La pucelle s'en part n'i est plus demouree
Chiés le prestre en ala si li dit sa pensee
Qu'ele craint que sa dame ne s'ait enfantosmee

De la voiz qu'el oït avoit la face neire
Le prestre l'escouta mes il ne la puet croire
Et celle s'agenoille par devant le provoire
Et jure fermement que c'estoit chose voire

“Par foy” ce dist le prestre “G'irai a li parler
Et de sa conscience enquerre et demender”
Lors se mist a la voie et se prist a hater
Onques jusqu'a l'ostel ne se vost arrester

La fause papelarde voit le prestre venir
De poor li comence tout le cuer a fremir
Sur son lit s'est cochie semblant fist de dormir
Le prestre l'apela qui fu pour Dieu servir

“Fame” ce dist li prestre “Estes vous endormie”
“Nenil sire” dist ele “Mes je sui mehaignie”
“Or me dites” fait il “Et nel me celez mie
Est ce voir que vous estes d'un enfant acouchie

Ce c'est voir si le faites aporter au moutier
En l'eure le ferai lever et baptizer”
Quant celle l'entendi vis cuida enrager
Moult vilment comenca le prestre a laidenger

Ainsi comme le prestre parloit a la beguine
Et qu'i voloit savoir de son cuer la covine
Le roi qui sires est de la vertu devine
En l'escrin ou il fu s'escria de ravinne

Quant le prestre l'oÿ coleur prist a muer
A la beguine dist “Or ne puez tu celer
Que tu n'aies enfant ja l'ay oÿ crier
Je croy que tu le penses anuit a estrangler”

“Prestre” dist la beguine “Vos aiz male reson
Quant vous me meté sus itele mesprison”
Lors s'en parti li prestre n'i fist aratoison
Chiés le prevost s'en va si li dist sa raison

Tout ce qu'il ot trové au prevost raconta
Li prevost l'entendi et moult bien l'escouta
Lors se sont mis a voie chascun d'eus se hasta
Et quant il vindrent prés le prevost s'aresta

“Prestre” dist li prevost “Alez a li parler
Et de sa concience enquerre et demender
Je demorai ca hors por le fait escouter”
“Voire” ce dist le prestre “Pensez de l'espleter”

Le prestre entra a tant en l'ostel erranment
La beguine apela bel et cortoisement
Et celle respondi moult orguilleusement
Et le prevost entre anz tost et isnelement

Or fu la papelarde de ces .ii. aresnie
Ainsi com il parloient et li cors Dieu s'escrie
Si haut que chascun d'eus a bien la voiz oïe
Lors prennent la begueine erranment l'ont saisie

“Or tost” dist le prevost “Rendez nous cel enfant
Ou nous vous en marron en prison maintenant”
Lors entrent en la chambre par trestot vont querant
Moult longuement ont quis mes ne truevent nëant

Le prevost et le prestre cel escrinet troverent
Ou le cors Dieu estoit errant le desfermerent
Et quant il fu overt le crapot i troverent
Et le cors Jhesucrist dont moult se merveillerent

Li pain si resailli de l'escrin ou fu mis
Desus la destre espaule au prestre s'est assis
Quant le prestre le vit si a son giron mis
Li cors Dieu i descent iluec fu recuillis

Le prevost s'agenoille forment s'umilia
Sus le cors Jhesucrist son chaperon gita
Et il entre dedenz le prestre l'en porta
Le prevost prist la fole que plus n'i arresta

Li evesque la fist par devant lui venir
Et son fait li demende et el li va gehir
De ce qu'a li a dit a fait chascun fremir
Lors jugierent par droit qu'el en devoit morir

Erranment fu la buche en la place aportee
Pour la beguine ardoir l'ont tantost alumee
Par jugement fu arse a icelle jornee
El ne fu gaires plainte de ceus de la contree

A icelle jornee revint li anemis
Qui vost avoir le don que li avoit promis
Sanz nul autre dengier en la granche s'est mis
Trestoute l'en porta moult grant force y a mis

Tout vëant eus l'en porte nus ne li os desfendre
Mauvais fait tel seigneur servir c'on n'ose atendre
Gardon nous de ses laz qu'i ne nous puisse prendre
Mes au douz Jhesucrist nos puission nous touz rendre

Or prion touz a Dieu et a sa douce Mere
Qu'il nos weille desfendre de la grant mort amere
Mes en la sainte joie qui tant est bele et clere
Puisson nous touz aler devant Dieu nostre pere

Amen.