El non de Jhesucrist; qui est nostre douz pere
Veul commencier .i. dit mais por la grant misere
Que je sent dedenz moi; pri a sa douce mere
Que je puisse conclurre; par tel point ma matere

Qu'a tous ceulz qui l'orront; puist estre porfitable
Bonne gent il n'est roy. prince ne connestable
S'il se sent en pechié; et ne se rent coupable
Qu'il ne faille qu'il chiee; en la main du dëable.

Bon se feroit garder; de chëoir en teulz rois
Car qui y chiet n'en yst en .ii. mois ne en trois
Et faut qu'il y demeure; tant que li roys de roys
Demourra en la joie; ou il n'a nus destrois

C'est ou soulaz des ciex ou touz porrons venir
Se du cuer nous meton; a Jhesucrist servir.
Si comme fist celui; de qui porrons oir
Il fu né a Rouem; mais moult ot assouffrir

Avant que fust absous des maus qu'avoit brascés
Fu Robert le dëable de toutes genz nommez
Vous orrez par quel cause; s'entendre me voulez
Il ot en Normendie; au temps que vous oez

Un duc bon justicier; et hardi et appert
Les croniques tesmoingnent; qu'il avoit non Aubert.
A servir Jhesucrist avoit le cuer ouvert.
Bien emploie son temps; qui a tel seignour sert.

A un Noel tint court; le franc duc a Vernon.
Mais n'avoit point de femme; si que tuit li baron.
Li prierent pour Dieu; et pour son digne non.
Que il se mariast; mais il dist a cler son

“Seignour a vostre los. de gré me mariasse
Se partie endroit moi; seusse ne trouvaisse
N'en sai nule ne soit ou trop haute ou trop basse
Ou que ne m'apartiengne.” l'un d'euz dist sanz espasse

“Chier sire je sai telle; dont ja n'arez vergoigne
Moult est plaisant et belle; fille au duc de Bourgoigne
Se vous la demandez; vous l'avrez sanz essoigne”
Lors respondi le duc; “Ci a bonne besoingne.”

Errant fist par messages enquerir la pucelle.
Et on li envoia. sanz faire grant querelle
A Rouen l'espousa; en sa maistre chapelle
Normans et Bourguenons; firent joie moult bele.

Le duc avec la dame; fu bien .xviii. ans.
C'onques ne plot a Dieu; qu'il eussent enfans
S'estoient il souvent confez et repentant
Et vers le menu pueple dous et humilians.

Toutes foiz que le duc gisoit o sa moullier
De bon cuer requeroit a Dieu le droiturier.
Que par sa digne grace; li vousist envoier
Hoir qui eüst puissance de sa loy essaucier

Et tant qu'a .i. matin. que le duc se leva.
Il dist a la ducesse. “Trop malement nous va.
Que nus enfans n'avons par Dieu qui me forma.
Je croi que pechié fu. quant on nous assambla

S'a .i. autre homme fust le vostre cors donnez
Des enfanz portassiez. je croi en vos costez.
Et s'autre femme eusse; aussi de l'autre lez
Des enfans engendrasse j'en sui touz trespenssez

Non pas pour tant par foy; que jamais en ma vie
Aie a femme qu'a vous charnelle compaignie
Se vous ne trespassez; mais ne le desir mie”
La ducesse l'oÿ; si dist a voiz serie.

“Voir en gré nous faut prendre ce que Diex nous envoie”
Le duc ala chacier a qui forment anoie
La dame demoura; qui n'avoit point de joie
Ou lit qui fu couvert de fin or et de soie

En soupirant a dit; “Diex me het bien le voi
J'encontre moult de femmes; qui n'ont ne ce ne quoi
Sont .iii. enfanz. ou .iiii. a poi que ne renoi.
Dieu et tout son pooir je sui en grant anoi

Puis que il ne me veult nus enfanz envoier.
Si m'en envoit le dyable se il m'en puet aidier.”
Onques mais ne dist mot; qui li coustat tant chier
Car sachiez l'anemi; qui n'a son desirrier

Fors de bonnes gens metre en sa subjecion
Retint bien de la dame la mauvaise raison
Si fort tempta le duc qu'en l'eure de randon
S'en retourna du bois et vint en sa maison

La ducesse trouva; moult forment courroucie
En l'eure l'acola tendrement la baisie
Du surplus qu'il li fist ne vous parlerai mie
Mais sachiez que le duc dist “Douz Diex je vous prie

Cil vous plaist que j'engendre enfant en ceste dame
Veilliez que il vous serve au sauvement de s'ame”
La duchesse parla. et dist com fole femme
“Mais tout soit au dëable qui ne quiert que diffame

Puis que Diex n'a puissance que nus enfans nous doint
Je le doins au dëable s'en ai conceu point”
L'anemi l'oÿ bien. qui pluseurs maus conjoint
Celle foiz fist tourner la chose si a point.

Qu'en sa femme engendra li bons dus .i. enfant.
Qui puis fist moult de maus. com vous orrez avant.
Il fu de sa nature si tres cruel tirant
Qu'en ne trouvast pas pire en cest siecle vivant

Mais puis paia l'amende des folours qu'il emprist
Qu'au jour qu'il trespassa et que la mort le prist
Fu presentee s'ame par devant Jhesucrist
Ainssi comme l'en trueve en pluseurs lieus escrist

Celle qui au dëable ot son enfant rendu
Le porta jusqu'au fine que temps d'enfanter fu
Mais ainz qu'en fust delivre a tant de mal eü
Que les dames cuidoient que son jour fust venu.

La duchesse disoit quant vint au travaillier
“Lasse d'avoir enfant avoie grant mestier
Voir grant desir avoie de ma mort auancier”
En tel destresce fu; pres d'un mois tout entier

Le duc pour la ducesse pria mainte journee
Se ce n'eüst esté ja n'en fust eschapee
Mais quant la creature dont parole fu nee
Les croniques tesmoingnent qu'il vint une nuee

Si noire qu'il sambloit qu'il deüst anuitier
A tonner commenca et fort a esclairier
Les .iiii. vens venterent le plus maistre quartier
De la viex tour chai chascun s'ala mucier

C'on cuidoit que le monde deüst finer errant
Quant le temps; apaisa on baptiza l'enfant
Robert fu apellez touz jourz aloit braiant
Mais sachiez de verté qu'il estoit bel et grant

Mais on ne le pooit nulement apaier
Il nasqui si corsu com s'eüst .i. an entier
Des que les denz li vindrent bien vous puis tesmoingnier
Qu'il n'estoit femme nule qui l'osast alaitier

Qu'aus dens a ses nourrices les mameles mordoit
Quant il le failloit boire acornetez estoit
Ainz qu'il eüst .i. an il aloit et parloit
Plus crut et embarni et plus de mal faisoit

Des ce qu'il pot par chambres et par sales fuir
Il ne trouvast enfant qu'il ne courust ferir
De pierre ou de baston s'il le pooit tenir
Trestouz jourz faisoit mal on ne savoit venir

Em place ou il feüst ni eüst crierie
A l'un rompoit les rains et a l'autre l'oïe.
Les seigneurs s'en rioient de quoi ce fu folie
Car puis maudirent l'eure qu'il vint onques en vie

Le duc et la duchesse l'amoient moult forment
Qu'en li souffroit a faire son bon et son talent
On disoit “Il est jones il n'a point d'escient”
On se plaignoit de li. et menu et souvent

Em poi de temps devint de membres bien formez
C'on dit que mauvais arbre croist volentiers assez
Il couroit par les rues comme .i. escervellez
L'un feroit par la teste l'autre par les costez

Les enfanz le doutoient bien y avoit raison
Quant Robert s'en venoit vers eulz tout a randon
A haute voiz disoient “Fuions ent en maison
Vesci Robert le dëable en sa main .i. baston”

Le commun des enfanz le sournon li donna.
Que Robert le dëable fu nommé ca et la
Il ne li chay puis n'en piece ne fera
Quant Robert ot .vii. anz son pere l'apela

Et li a dit “Biax filz temps est des ore mais
Que soiez mis a lettre vos livres est touz prés”
On li bailla .i. maistre qui estoit biau vallez
Mais sachiez que Robert estoit si felonnez

Que pour tant que son mestre le blasma .i. petit
En disant “Biau douz sire vous n'avez pas bien dit”
Il geta contre terre son livre par despit
Il sacha .i. coutel. or escoutez qu'il fist

Dessous la poinilliere son maistre si frapa.
Que des boiaus du ventre tout plain li entama
Puis dist “Mestre moustrez vo maistrise de la
Car jamais clerc ne prestre le mien cuer n'amera

Je vous ai mon coutel fait sentir en apert”
Le clerc ne vesqui gaires ainz morut sanz desert
Ainz puis il n'i ot maistre tant fust hardi n'apert
Qui se vantast d'aprendre a clergie Robert.

N'ausiques n'avoit il d'aprendre nul bien cure
Ne pensoit qu'a mal faire trop estoit sanz mesure
Il haoit Sainte Eglyse et sa propre nature
Car s'entrast en moustier par aucune aventure

Ne feïst il que mal; quant .i. prestre veoit
.I. pou ouvrir la bouche quant haut chanter vouloit
Robert par traison ens es denz li getoit
Poudre ou cendre ou ordure ou ce que il tenoit

O mal faire metoit tout son entendement
Quant au moustier veoit a Genoulz bonne gent
Par derrier les boutoit si debonnairement
Qu'a denz les abatoit contre le pavement

Pour sa grant mauvaistie le duc le mandissoit
Le duc qui fu preudomme moult dolanz en estoit
Et quant il ot .xvi. ans sa mere qui l'amoit
Dist au duc “Mon seigneur je croi que bon seroit

Que vous adoubissiez vostre filz qui est fors
Je croi s'est chevaliers qu'il s'avisera lors”
Et le duc respondi “Dame je m'i acors.
Ne sai que ce sera j'ai grant duel de son cors

Il n'entent qu'a mal faire j'en sui touz esbahiz”
A une Penthecouste; qui sont gent esjoiz
Manda le duc ses hommes et ses meilleurs amis
Il a mandé Robert et li dit son avis

“Biaux filz” ce dit le duc “Chevalier vous vueil faire
Mais muer vous faudra et changier vostre afaire
Tout chevalier doit estre courtoiz et debonnaire
Aus bons; mais grever doit les felons de put aire”

“Bien l'acort” dist Robert “Mais par foy ne me chaut
En quel estat je soie chevalier ou ribaut
Pour tant que mes bons face par Dieu qui sus tous vaut
Je ne deporterai aus armes bas ne haut

La veille bien matin d'un jour de Penthecouste
Fu Robert bien baigniez mais la nuit trop li couste
Quant veilla en l'eglise l'un sache l'autre boute
Il ne pot estre en pais ne ne prioit Dieu goute

Chevalier fu Robert. l'endemain par matin
Son pere li a dit “Filz soié a Dieu enclin.
Et soustenez l'eglyse. si tenrez bonne fin.”
Robert ot la colee mais il dist sanz latin

Que ja jour de sa vie eglyse n'amera
Aincois a son pooir touz jourz le grevera
Et qu'en clerc ne en prestre ja ne se fiera.
Il fist crier les joustes a .i. jour qu'il nomma

De toutes pars y vindrent li noble chevalier
Robert se fist armer puis monta el destrier
Il ne joustoit a homme tant fust hardi ne fier
Que li et son cheval ne feïst trebuchier

A l'un rompoit les rains et a l'autre le col
Au tiers brisoit la cuisse et couroit de plain vol.
Vint destriers de rompi la journee com fol
On le vint dire au duc. qui avoit le cuer mol

El champ vint tout courant le jouster fist deffendre
Mais Robert por son pere ne voult onques descendre
S'ot fait .iii. chevaliers a terre mort estendre
Chascun le maudissoit de trainer ou pendre

Le duc li dist “Biax filz plain es de mal erreur.
Les seigneurs vindrent ci pour toi porter hounour
Or les as mehaigniz et occis a dolour”
Lors Robert le dëable; respondi par folour

“Pere de moi blamer vous povez trop bien taire
Vouz perdez vostre paine n'ai talent de bien faire
Puis que sui chevalier; aus moinnes ferai haire
Ne leur lairai joiaus ne riche saintuaire”

Des mos que Robert dit fu dolans li preudons
Moult marris se partirent de Rouen les barons
Mais Robert demoura ne retint que gloutons
Il amoit les mauvais et si haoit les bons

Des ce c'on vouloit faire turpineis ne tournoi
Et Robert y venoit. chascun se tenoit quoi
Nul n'osoit en fait d'armes aprochier prés de soi
Car il ne deportoit duc conte ne roy

Les chevaliers disoient touz bas a leur mesnie
“Quant ce dyable vient nous n'assamblerons mie
Prier estuet que Diex li envoit courte vie.
Car s'il vit longuement normendie est honnie.”

Avec lui ne mena que murdriers et banis
Robert vit qu'il estoit des plus nobles hays
Lors a dist a sa gent “Loiaument vous plevis
S'asez avons fait mal encor ferons nous pis”

Lors parmi Normendie prist fort a chevauchier
N'i laissoit abaie. qu'il ne feïst cerchier
Ne povoit en tresor trouver joiau si chier
Qu'il n'en feïst porter et qui vouloit grouchier

Il estoit ens en l'eur destruis et mis a mort
Maint preudomme tua pour le sien a grant tort
Au duc de Normendie qui hantoit a bon port
En venoient les plaintes chascun jour et refort

L'un li disoit “Sire chier; par foy c'est .i. lait Dieu
Robert a violees. les nonnains de tel lieu
Je croi c'est .i. dëable il ne croit pas en Dieu
Ne prise homme ne femme une goute de sieu.”

Un autre dist au duc “Sire c'est grant folie
Que sousfrez que vos filz soit de tele estoutie
Ne puet trouver preudomme en toute Normendie.”
Qui ne soit desrobez ne moustier n'abaie

Mais puis ne demoura; pas moult longue saison
Que de toute la terre s'esmurent li baron
Et vindrent vers le duc conter la mesprison
Que Robert leur faisoit l'un d'eulz dist a cler son.

“Franc duc Robert vo filz prent a force nos femmes
Nos filles et nos nieces trop est grant li difames
N'en poons plus souffrir se Diex nous saut les ames”
Le duc prist a plourer. et dist “Sire .saint James

Riens tant ne desirroie; comme d'avoir .i. filz
Or en ai .i. eü. mais vrai Diex il est tiex
Qui de cuer le verroie morir devant mes yex
Trop m'a fait de courous” lors parla .i. hons viex

Et dist “Sire je lo; que Robert soit mandez.
Par devant touz vos hommes le mal li deffendez
Et s'il vous contralie em prison le metez”
Le duc dist “Je m'acort a ce que me loez”

Lors fist on Robert querré par trestout le pays
Mais ceulz qui le trouverent si en orent du piz
Car tantost ens en l'eure qu'il ot les mos oys
Que de li se plaignoient les barons du pays

A chascun des messages que le duc y tramist
Fist traire les .ii. yex et puis si leur a dist
“Vous endormirez miex demain en vostre lit
Mais dites a mon pere que c'est en son despit”

Vers le duc retournerent les messages briement
Qui avoient souffert par son filz griés tourment
Le duc qui fu preudomme si en fu moult dolent
Lors li distrent ses hommes “Sire c'est pour nient

Puis qu'il a fait ainssi vos messages honnir
Estre poez certains n'a talent de venir.
Droit si veult et requiert c'on le face banir”
Adont fu fait le cri tantost sanz alentir.

Des le mont saint Michiel jusqu'a Vernon sus Saine
Que chascun fust serjant et se meist en paine
D'emprisonner Robert et touz ceulz que il maine
Quant le sot n'ot mestier c'on le saingnast de vaine

Car tant ot de despit qu'a pou n'issi du sens.
Les murdriers de sa route furent forment dolens
.Robert les conforta et jura .saint Lorens
Que il tourmentera son pere et ses parens

Par l'art de l'anemi fist une maison faire
En une grant forest moult fu de fort afaire
Murdriers larrons banis quanqu'il en pot atraire
Manda de sa partie et mist en son repaire

Trente furent ensamble des plus crueus larrons
Que l'en peüst trouver en nules nascions
La firent moult de maus robert. fu moult maus hons
Que char vouloit mengier en trestoutes saisons

Il n'i espargnoit riens. veille ne quarantaine
Vendredi n'autre jour qui fust en sa semainne
Mais puis pour ses meffais endura mainte paine
Ainssi com vous orré se ne me faut l'alaine

Bonne gent a cel temps que Robert fu el bois
Avecques les murdriers ne prisoit pas .ii. nois
Dieu ne sainte Marie ne saint tant soit courtois
Mais or veilliez entendre qu'il avint une fois.

Robert issi tout seul hors de son herbergage
Que il ne doutoit homme ne privé ne sauvage
Si comme il plut a Dieu trouva .i. hermitage
Ou avoit .vii. hermites trestouz de bel aage

Des qu'il vit les hermites en l'eure trait s'espee
Aus preudommes cria. “Vostre vie est alee”
Trestouz .vii. les tua sanz nule demouree
Puis a dit “Par mon chief j'ai trouvé grant niee

Ne voudroie plus vivre mais que tous hauz tondus
Qui sont parmi le monde fussent ainssi tenus”
Adonques est Robers de l'ermitage issus
Mais tous les garnemens qu'il avoient vestus

Furent honnis du sanc de ceuz qu'avoit tuez
Aussi furent ses mains et son nez et ses piez
Tant chevaucha Robert que mal s'estoit prouvez
Qu'il vit le chastiau d'Arques celle part est alez

Car il avoit oÿ conter a un pastour
Que sa mere devoit digner a celui jour
Son pere n'i fu pas s'en ot mains de paour.
Lors a dit qu'a sa mere parlera sanz demour

En la court s'en entra. mes quant la gent le virent
De la paour qu'il orent de toutes pars fuirent
Bien por jouer aus barres pas presse ne li firent
Lors les larmes des yex. moult grosses li chairent

Robert dist en son cuer “Voir je puis bien veir
Que le pueple me het. si fait Dieu sanz mentir”
A terre descendi. mais nus n'osa venir
Pour lui araisonner ne son cheval tenir

Si grant duel ot au cuer qu'il traist nue s'espee
Puis monta en la sale qui estoit longue et lee
En la chambre sa mere vint droit sanz demouree
Quant sa mere le vit si fu espoventee

Ne fu pas de merveille bien fuir s'en cuida
Mais Robert le dëable au devant li ala.
Haut li a dit “Duchesse ne vous enfuiez ja
Mais dites se savez dame comment ce va

Que je sui si tres plains de toutes mauvaistiez
De vous ou de mon pere vient je croi li pechiez”
Quant la dame l'oÿ. cheoir li vout aus piez
Em plourant li dist “Filz la teste me trenchiez”

Robert respondi “Dame pourquoi vous tueroie
J'ai assez fait de mal encore pis feroie”
La duchesse dist “Filz certes la coupe est moie
De vostre mauvaistie.” lors li conta la voie

Comment elle l'avoit au dëable donné
Com fole mescheande de cuer desesperé
Quant Robert l'entendi de duel chay pasmé.
Moult grant duel demena quant il fu relevé

Puis dist en souspirant “Dyables ont envie
D'avoir l'ame de moi mais il ne l'avront mie
Prendre me faut conseil comment el soit garie”
Lors a dit a sa mere “Madame je vous prie

Que vous me saluez mon pere le preudomme
Passer outre les mons me faut a la grant Romme
Confesser mes pechiez dont j'ai fait trop grant somme
Devant que g'i serai ne dormirai bon somme

On m'avoit forbani de toute ceste terre
Mais de ce ne me chaut ne pense que aquerre
Le sauvement de m'ame laz tout le cuer me serre
De ce qu'aus sains preudommes ai touz jourz eü guerre”

Robert tout em plourant sus son cheval monta
Vers la forest retourne ou les larrons laissa
La duchesse sa mere moult grant duel demena
Pour l'amour de Robert qui ainssi s'en ala

A haute voiz crioit; “Lasse quelle aventure
J'ai mon enfant perdu diex si n'a de moi cure
Au mauvais le donnai ce fu grant desmesure
Jamais de m'amera car bien y a droiture

En tant que la duchoise faisoit dolour pleniere
Entra le duc laiens qui venoit de riviere
La duchesse em plourant li conta la maniere.
De Robert leur enfait le duc fist mate chiere

Puis dist a la ducesse “Dame se repent il”
Et elle respondi; “Se Dieu me gart ouil.”
Le duc dist em plourant “Cela ne vaut .i. fil
Pas ne restabliroient s'il estoient tel mil.

Les dolours qu'il a faites en ceste mortel vie
Non pas pour tant je pri a la vierge Marie
Que bonne fin li doint; car voir je ne croi mie
S'il s'en va qu'il retorne jamais en Normendie

Car tuer se fera se Dieu n'en a merci”
Le duc dist son voloir mais n'ala mie ainssi
Que puis vint a Rouen ce sachiez bien garni
La fille l'emperere; amena avec lui

A Romme l'espousa. par le gré de son pere
Mais aincois li couvint endurer moult de here
Ainssi com vous orrez avant en la matiere
Bonne gent qui fait mal droiz est qu'il le compere

En cest siecle ou en l'autre de Robert parleron.
Tant chevaucha qu'il vint dedenz la fort maison
Que il avoit fait faire la furent li larron
Touz desarmez estoient pour digner li glouton.

Touz les murdriers en l'eure que Robert ont choisi
Se drecierent des tables sus leur piez contre lui
Mais il leur dist “Seignours par amours je vous pri;
Ne soiez plus larron criez a Dieu merci

Car on ne puet dembler a bonne fin venir
Aler m'en veul a Romme mes pechiez regehir”
L'un des larrons parla; et dist sanz alentir
“Je croi que Renart veut hermite devenir

Robert qui estoit yer. le pire de nous touz
Est devenu pereschierres il se moque de nous”
“Non fais ce” dist Robert “Par la foy que doi vous
Criez a Dieu merci et il vous sera dous

Ce n'es mie maistrise d'estre touz jourz mauvais”
L'un des larrons dist “Sire ne m'en parlez jamais
Por .c. mil mars d'or ne seroit marchiez fais
Que laissaisse l'embler ne porroie estre en pais”

“Ne moi.” Ce dist li autres touz furent d'un acort
Que ne lairont l'embler dessiques a la mort
Et s'il ont bien emblé qu'il embleront plus fort.
Robert leur respondi “Seignour vous avez tort”

Or entendez pour Dieu de quoi il s'apensa
Il s'en vint a la porte erranment la ferma
Puis prist une grant barre aus larrons retourna
Le premier qu'il ataint trestout escervella

Puis courut sus aus autres si fort fu eschaufez
Que trestous les tua point n'estoient armez
Puis leur dist en moquant “Endormant vous tenez
Je croi des ore mais preudes hommez serez”

Robert vouloit bouter le feu en sa maison
Quant vit le grant tresor dont il y ot foison
Bien pensa s'il l'ardoit qu'il feroit mesprison
Adont s'en issy hors sanz point d'arestoison

Puis ferma moult bien l'uis mist les cles en son sain
Par devant son visage fist la croiz de sa main
Fort prist a chevauchier car il avoit grant fain
Qu'entrez fust dedenz Romme ou demeurent Rommain

Mais quant vint vers le vespre il vit en son chemin
Une bonne abaie ou ot fait maint hustin
Touz les moinnes l'amoient con triacle venin
Nonporquant s'estoit l'abbé de laienz son cousin.

Robert s'est a la porte de l'abaye mis
Quant les moinnes le voient touz en sont esbahis
De la paour qu'il ont en dortoir sont fuis
Adont ploura Robert des biax yex de son vis.

Devant l'uis du moustier ala Robert descendre
Tantost encontre terre s'ala en crois estendre
De bon cuer requist Dieu qu'il le vousist deffendre
Des laz a l'anemi qui le cuide souprendre

Quant il fu redreciez tant parla doucement
Que l'abé vint a lui et tretout le couvent
Robert s'agenoulla et leur dist doucement
“Je vous requier merci pour Dieu omnipotent

Car je vous ai a tort par plusieurs foiz grevez”
Puis a dit a l'abé “Biau sire car alez
S'il vous plaist a mon pere ceste cles li portez
El lieu ou demouroie entre vous .ii. yrez

J'ai tué les larrons qui lonc tans m'ont servi
Je les ai mis a mort n'en soiez en soussi
Moult grant tresor y a qu'ai tolu et ravi
Qu'a ceuz a qui estoit soit adroit departi.”

Robert fu herbergiez laiens celle nuitie
L'en demain au matin laissa en l'abaie
S'espee et son cheval s'a sa voie acueillie
Et l'abbé s'en ala au duc de Normendie.

La clef li a moustree que Robert li bailla
Et tout la maniere du fait li raconta
Le duc en la forest avec l'abbé ala
Moult furent esbahiz du tresor qui fu la

Le duc aus bonnes gens trestout rendre leur fist
Tel pria pour son filz qui devant l'ot maudit
Tant chevaucha Robert pour abregier mon dit
C'un jeudi absolu dedens Romme se mist

Pour Dieu or entendez douce gent debonnaire
S'orrez la penitance qu'a Robert couvint faire
Pour les maus qu'avoit fait a assez de gent traire
Iluec trouva le pappe qui ert de Dieu vicaire

Ou grant moustiers saint Pere devant messe chanter
Robert devant ses piez s'ala errant geter.
Les gens a l'apostole pristrent fort a fraper
Sus li mais ainz pour ce ne se vout remuer

Si feroient il forment de bastons dessus soi
Le pappe en ot pitié si dist “Laissez le quoi”
Lors le prist par la main et li dist “Lieve toi”
Robert li dist “ saint pere pour Dieu confessez moi

Se de vous n'ai conseil je vaul pis c'un chien mort
Car je ne garde l'eure que dëable m'enport
On dit que vous donnez de touz pechiez confort
A Dieu ai fait despit et aus siens a grant tort

Onques Caym ne fist herodes ne Judas
Tant de mauz comme a fait cest dolereus cors laz”
Quant le pappe l'oÿ. si li a dit em bas
“Biaus amis dont es tu.” robert dist sens espas.

“A Roen la cité fu né ce n'est pas fable
On m'apele Robert; sire non ai de dëable
Filz au duc des Normans qui est moult honorable”
Lors se seigna le pappe. du pere esperitable

Et li dist “Es tu ce de quoi on parle tant
Il n'a en tout le monde de toi plus mal tyrant
Je te conjur de Dieu le pere tout puissant
Que ne me faces mal n'a nule riens vivant”

Adont s'agenoulla. robert et joint les mains
Et li a dit “ saint pere pour Diex soiez certains
Que de contricion est mon cuer si atains
Que ne feroie mal ne pour plus ne por mains.”

Adont s'asist le pappe qui fu sages et dous
Et Robert devant li se mist a nus genous
En vraie repentance li dist ses pechiez tous
Puis li conta comment fu donné par courous

Au dëable d'enfer de par la part sa mere
Dont il avoit au cuer pesme dolour amere
Le pappe le seigna puis li a dit “Biau frere
Demain au point du jour que l'aube sera clere

A .iii. lieues de ci devotement iras
Chiés .i. mien confesseur de par moi li diras
Qu'il te doinst penitance des pechiez que fais as.
Et je sui tout certain bien conseilliez seras

On ne scet plus preudomme dessouz le firmament.”
Robert li dist “ saint pere g'irai moult doucement
Diex veille que par lui truisse mon sauvement”
A Romme jut la nuit jusqu'a l'ajournement

Que il se mist a voie puis si vint chiez l'ermite
La raison que le pappe li mandoit li a dite
Le preudons qui vivoit de vie moult petite.
En oir le pechié de Robert se delite

Comment qu'il fussent lais mais il avoit plaisance
De ce que il disoit en bonne repentance
Au derrenier li dist “Amis n'aie doutance
Jusqu'a demain ferez avec moi demourance

Et puis s'il plaist a Dieu qui de l'yaue fist vin
Bien vous conseillerai demain assez matin”
Robert qui soloit estre plus fel que .i. mastin
Estoit plus debonnaire c'un aignel en chemin

Onques ne voult Robert. cel jour mengier ne boire
Ainz prioit de bon cuer le digne roy de gloire
Qu'encontre l'anemi li envoiast victoire
L'ermite qui estoit plain de devot memoire

Quant il vit qu'il fu nuit il fist Robert couchier
Lors dedens sa chapele s'en entre pour veillier
De bon cuer depria. le pere droiturier
Qu'il li donnast avis du pecheur conseillier

Li preudons s'endormi en tant com Dieu prioit
Adont li fu avis; c'uns anges li disoit
Qu'il couvient que Robert qui en son lit gisoit
Contreface le fol s'il veult que sauvé soit

“Et que il ne menguce. ne pain ne autre biens
S'il ne le puet tolir ou esrachier aus chiens.
Et face le muet ne parole por riens
Jusqu'a tant que Diex qui envoie touz biens

Par toi li face dire que sa penance est faite”
L'ermite se leva qui forment se rehete
Quant le jour esclaira .I. poi aprés la guete
Se descoucha Robert qu'ot conscience nete

L'ermite l'apela et li dist “Ca venez
Se voulez estre quite des mauz que fait avez
Des or mais en avant le fol contreferez
Ne ne mengerez riens s'aus chiens ne le tolez

Voir vostre penitance est ainssi ordenee
Que vous ne ferez mal a gent crestiennee
Ne que ne parlerez a creature nee.
Se je nel vous commande qu'a Dieu plaist et agree”

Quant Robert l'entendi pas ne fu mal soigneux
En regraciant Dieu tendi ses mains as ciex
Et dist “Je vous mercie dous peres glorieux.
Quant pour tant serai quite de mes pechiez mortieux”

Tres douce gent Robert se parti de l'ermite
A tout grief penitance et la tint a petite
Robert qui ot menee touz jour vie maudite
Ne prisoit pas l'orguel de cest monde une mite

Robert revint a Romme son baston a son col
Sa robe descira por miex resambler fol
En Romme s'en entra par la porte saint Pol
Dessus une fenestre vit maint formage mol

Fort commenca a rire robert quant il les vit
Celle qui les vendoit en sa maison les mist
De Robert se doutoit mais en vis les preist
Pluseurs gens l'aresnierent mais onques mot ne dist

Robert aloit par Romme son baston paumoiant
Samblant fait de plourer et puis aloit riant
Adonques s'asamblerent entour lui li enfant
Savates et ordures li aloient getant

Aprés Robert avoit par Romme grant huee
Les enfanz le suivoit toute jour a journee
La court a l'emperere; d'aventure a trouvee
Il entra en la sale qui n'estoit pas fermee.

Robert parmi la sale commenca a aler
Une foiz pas pour pas puis prenoit a troter
L'emperere le vit qui seoit au souper
A ses chevaliers dist “Vez la biau bacheler

Onques mais miex taillie a mon talent ne vi.
Mais il me samble fol c'est domage de li
Donnez li a mengier je veul qu'il soit servi”
On l'apella assez mais riens ne respondi

Puis fu assis a table mais ne mengast por rien.
Savoit il devant lui moult grant plenté de bien
L'emperere percut dessous la table .i. chien
Qui ot esté blecié el bois puis dist “Ca vien”

Et li donna .i. os. ou de char ot assez
Des que Robert le vit cele part est alez
D'une part a pris l'os qui du chien fu hapez
Le chien tira d'un sens et Robert d'autre lez

De Robert et du chien fu moult grant laatie
L'emperere rioit et toute sa maisnie
Robert qui avoit fain tyra forment a hie
Au chien esracha l'os s'en ala char mengie

Quant l'emperere vit que Robert l'oz runga
Bien pensa qu'il fu fol .I. pain au chien geta
Mais quant Robert le vit a force li osta
Quant le tint en sa main en .ii. pars le brisa

Au chien en a donné la plus grande partie
Puis menga l'autre piece por le fain qui legrie
Car plus avoit jeuné de journee et demie
L'emperere rioit trop fort pour la folie

A ses chevaliers dist “Seignours soiez certain
Onques plus courtois fol ne vit franc ne vilain
Maintenant a tolu a cel chien le sien pain.
Puis si l'en a rendu la moitié tout a plain

Lors donna l'en au chien pain et char et poisson
Afin que le fol ait plus large garison
Robert li en toli tant qu'il en ot son bon
Tant couru par laiens en sa main .i. baston

C'un guichet vit ouvert s'entra en .i. vergier
La ot une fontaine qui sourt sus le gravier
Robert y ala boire pour son soif estanchier
Et quant vint vers le vespre qu'il dut aler couchier

Robert regarda bien quel part le chien tourna
Tout adez le sui point ne li eschapa
Tant que por soi dormir sous .i. degré ala
Li sainz homs l'apercut delez li se coucha

Par de costé le chien s'ala couchier Robert
L'emperere le vit si dist de cuer ouvert
“C'on face qu'ait bon lit et soit moult bien couvert.”
Lors l'en aporta .i. un varlet plus apert

Et .ii. blans dras de lin qui furent grant et lé.
Mais Robert n'en ot cure tout a dehors geté
L'emperere le sot errant a commandé
C'on preist en la voute du blanc fuerre plenté

Lors porta l'en du fuerre dessous Robert grant tas
Il se coucha dessus car il estoit moult laz
De li firent par Romme petit et grant leur gas
Et le tindrent pour fol mais il ne l'estoit pas

Combien qu'il ne mengast fors ce qu'au chien toloit
Le chien apercut bien que chascun li donnoit
Pour l'amour de Robert si que forment l'amoit
Tant qu'avint a .i. jour que li roys court tenoit

Il y vint pour digner .I. moult riche Juys
Qui estoit receveur des rentes du pays
Par soi a une table fu moult noblement assis
Lors prist Robert son chien entre ses bras l'a mis

Puis sacha le Juif .i. poi par de derrier
Et il se retourna si droit qu'a souhaitier.
Li fist Robert du chien le trou du cul baisier
Lors pristrent fort a rire li duc et li princier

Mais le Juys en ot. en son cuer grant despit.
Lors lait son chien aler maintenant sanz respit
Quanqu'avoit sus la table tantost par terre mist
Par amours bonne gent oez que Robert fist

Il vit a .i. matin c'on menoit espouser
Une jone Juyve; c'on ot bien fait parer
Robert la courut prendre et puis l'ala flater
En la plus laide boue qu'il pot onques trouver

Puis s'en couru Robert sa macue levee
Ou il sot c'on avoit leur cuisine atournee
.I. chat bouta tout vif boullir en leur poree
L'emperere le sot si en fist grant risee.

Lonc temps hanta a Romme robert c'on tint pour sot
Onques ne but de vin ne n'osa parler mot
Ne ne menga riens nee s'aus chienz tolier nel pot
Ne ne gisoit qu'au fuerre mais puis quant a Diex plot

Remonta en hautesce et fu moult chier tenus.
Douce gent entendez pour Diex qui est lassus
S'orrez par quel maniere robert fu absolus
Huimais porrez oir gracieuses vertus

L'emperere de Romme qui a ce temps regnoit
Ot une jone fille qui parler ne pooit
Le seneschal de Romme de tout son cuer l'amoit
Par li et par les siens moult requise l'avoit

Mais onques l'emperere ne li vout otroier
Lors fist le seneschal ses chastiaus enforcier
Bien cuida l'emperere grever et essillier
Mais ne demoura pas je cuit .i. an entier

Que .vi. roys sarrazins et toute leur maisnie
Vindrent assaillir Romme et l'ont toute essillie
L'emperere le sot s'en fist chiere marie
Mais non pour tant il dist a sa chevalerie

“Je vous pri biax seignors que nous nous ensaions
Contre ces Sarrazins nostre droit deffendons”
Et il li respondirent. “Sire bien le voulons”
Lors s'alerent armer sanz point d'arrestoison

De Romme s'en issirent pour commencier mellee
Mais mescheu leur fust briement celle journee
Se ne fust Jhesucrist et la Vierge honnouree
Et Robert c'on tenoit pour fol en la contree

Cel jour estoit alé pour boire a la fontaine
Mais une vois oÿ plus douce que seraine
Qui dist “Pren cest destrier que je yci t'amainne
Et si t'arme des armes qui sont blanches com laine”

Robert n'osa parler mais sus li la croiz fist
Lors vint aus blanches armes et s'arma sanz respit
Puis monta el destrier escu et lance prist
La fille l'emperere. toute la chose vit

Mais Robert ne cessa tant qu'il vint en l'estour
Ou Sarrazins avoient de touz poins le meillour
Il s'embati sus eulz et feri tant cel jour
Qu'il les en fist fuir et morir a dolour

Et lors vers la fontaine robert s'en retourna
Dessus le cheval blanc les armes retroussa
Errant s'esvanoy et Robert demoura.
La fille l'emperere; tout le fait regarda.

Celui qui ot le jour maint Sarrazin tué
Estoit par le visage forment esgratiné
L'emperere de Romme a Jhesucrist loé
Pour ce que li paien furent desbareté

S'ot grant avoir conquis le soir quant on soupa
Vint Robert en la sale le roy le regarda
Esgratiné le vit forment li em pesa
Puis dist “Foi qu'a Dieu doi ceens fausse gent a

En tant qu'avons esté en cest jour la dehors
Ont ainssi atourné ce laz chetif de cors
A ame ne fait mal nient plus que s'il fust mors
Il est fol debonnaire et si croi qu'il soit fors”

Un autre chevalier. dist “Sire ne vous chaille
Hui fait avons la hors sus Paiens la bataille
Et il a fait la soue caiens o la merdaille”
Le roy li respondi “Par foy vaille que vaille

Se je le voi mal faire bien l'en ferai vengier
Mais me saroit on dire qui fu le chevalier
Qui nous a au jour d'ui; si bien venu aidier”
Et lors s'en vint la fille de son pere aprochier

Si li moustroit le fol que ne povoit parler
Mais ne sot l'emperere ses signes aviser
Lors fist a sa maistresse en haste demander
Que c'estoit que sa fille li vouloit demoustrer

Sa maistresse dist “Sire faire veult demoustrance
Que le fol vous a fait la bele secourance
Et qu'il s'est combatu a escu et a lance”
“Pour tant vous envoit Diex” dist le roy “Grant meschance

Enseignier la devez et vous l'afolez toute.
Comment tendroit ce fol de chevaliers la route
Ne il n'avroit cheval ne armes c'est sanz doute”
La pucelle se tut car son pere redoute

La chose demoura ainssi jusques a tant
Que Sarrazin revindrent o empire moult grant
Li Rommain s'en issirent mais mors fussent errant
Quant le blanc chevalier y vint comme devant

Mais onques ne pot estre parceu n'avisé.
Quelle part il tourna quant le champ fu finé
Fors sanz plus la pucelle qui ot bien regardé
Comment se desarma et comment fu armé

Jusqu'a la tierce anee la chose demoura
Que l'ost des Sarrazins arriere retourna
L'emperere de Romme ses chevaliers manda
Puis leur a dit “Seigneur pour Dieu entendez ca

Il nous faudra combatre vers la gent l'aversier
Je vous pri s'au secours vient le blanc chevalier
Qu'en agait vous metez et pensez desploitier
Que sanz parler a nous il ne puist retourner”

A ce mot sanz plus dire de Romme s'en issirent
.XV. des miex montez en .i. agait se mirent
Et les autres de front es Paiens se ferirent
Puis ne demoura gaires que le chevalier virent

Qui fu touz blans armez et s'avoit destrier blanc
Es Paiens se feri et tint tout nu le branc
A l'un coupe la teste et a l'autre le flanc
De quelle part qu'il tourne fait tout couvrir de sanc

Tantost fu desconfite la fausse gent vilainne
Le blanc chevalier voient raler vers la fontaine
Quant les .xv. Rommains qui furent en la plaine
Li escrierent “Maistre tyrez a vous vo rene

Et dites qui vous estes ne de con fait pais”
Quant Robert les oÿ il fu touz esbahis
Il brocha au travers contremont .i. larris
A touz leur eschapa qu'a .i. qui fu hastis

Si fort et de bon cuer le sui et hasta.
Que le fer de la lance en sa cuisse laissa
Non pourquant au derrier robert leur eschapa
A la fontaine vint errant se desarma

Les armeures blanches mist sus le blanc cheval
Lors ne sot s'il tourna ou amont ou aval
Robert qui ot vers Dieu le cuer bon et loial
Trait le fer de sa cuisse qui moult li faisoit mal.

Entre .ii. pierres mist le fer sanz demouree
Herbe cueilli et mousse s'a sa plaie temptee
La fille l'emperere a moult bien regardee
Toute sa contenance plus l'amoit que riens nee

Robert est a la cour tout clochant retourné
Lors vint le chevalier qui li avoit bouté
Le fer dedens sa cuisse le fust a raporté
En quoi le fer estoit puis a au roy conté

Qu'au blanc chevalier prendre mist toute sa puissance
Et comment en sa cuisse mist le fer de sa lance
“Je me repent forment que je l'ai fait grevance
La mere Dieu la veille deffendre de meschance

Ne sai se pooit estre chose esperituel.
Mais sachiez vraiement que c'est .i. homs mortel
Je vous dirai conseil qui ert et bon et bel
Gardez n'ait ci entour ne cité ne chastel

Ou ne faciez crier que qui a vous vendra
Armé de blanches armes et blanc cheval avra
Pour tant qu'aport le fer de celle lance la.
Que l'une de parties de l'empire tendra

Et s'avra vostre fille qui est belle et parfaite
Mais qu'il moustre la plaie qui du fer li fu faite”
L'emperere li dist “Cest conseil bien me hete.
Car il me samble bon et gentil et honneste.”

Lors fu le cri criez tout par tout le pays
Le senechal le sot; moult en fu resjois
Que il n'avoit la fille a pou n'esragoit vis
Bien la cuida avoir il fist que folz nais.

Que Diex l'ot a Robert de moult lonc tans lotie
Qu'en fait d'armes l'avoit loiaument deservie
Avec le chien gisoit qui sa plaie ot lechie.
A avoir la pucelle. certes ne pensoit mie

Ains plouroit tendrement la nuit pour ses pechiez
Le seneschal de Romme s'est moult tost pourchaciez
De blanc cheval et d'armes bien fu appareilliez
L'emperere s'il puet sera bien engingniez

Qu'il mist .i. fer de glaive en sa cuisse dedens
Tant endura d'angoisse que il chay aus denz
Lors fist le seneschal armer toutes ses gens
Errant s'en vint a Romme moult estoit biaus et gens

Mais il avoit le cuer tout plain de tricherie.
Avoir vouloit la chose qu'il n'ot pas deservie
Non pour quant si dit on souvent mainte foie
Que cil qui le bien gaaigne a la foiz ne l'a mie

Le seneschal cuida par son grant vantement
Enginier la pucelle mais on dit bien souvent
Que de ce que fol pense demeure largement
Il vint a l'emperere et li dist hautement

“Sire je sui celui qui s'en vint a l'asaut
Par .iii. foiz sus Paiens moult y souffri de chaut.”
“Seneschal” dist le roy “Pour le cors saint Thibaut
Fustes vous la pour moi” “Ouil se Diex me saut”

“Seneschal” dist le roy “Preuz estes et gentis
Par m'ame je cuidoie que fussiez anemis”
“Sire” dist le traitre “N'en soiez esbahis
Loial cuer ne faut point au fort a ses amis”

Le fer tendi au roy. et puis se trait avant
La plaie li moustra du fer bien aparant
Le chevalier connut son fer que c'est son fer tranchant
Mais il doutoit le glout; por ce s'ala taisant

Robert qui fist le fol touz ces parlers ooit
Encore pour la plaie de sa cuisse clochoit
Mais sachiez que l'ermite qui confessé l'avoit
Dedenz son hermitage une nuit se dormoit

Lors li dist une voiz qu'a Romme s'en alast
Et qu'il cerchast la ville tant que Robert trouvast
On l'apeloit dëable ainz qu'a bien s'atournast
Et puis el non de Dieu li deist qu'il parlast

L'ermite quant fu jour bonnement se leva
Em priant Jhesucrist vers Romme s'en tourna
Le seneschal au roy sa fille demanda
Et il li respondi que volentiers l'ara

On fist mander le pape et puis vint la pucelle
Qui detordoit ses poins et gratoit sa maisselle
Que bien savoit du fait la certaine querelle
Son pere l'amena a l'uis de la chapele

Cel jour fist Diex a Romme grant vertus en apert
A fin c'on conneüst le preudomme Robert.
Que trestouz bas et haut l'apeloient Trubert.
Pour le service faire fu ja le livre ouvert

Quant la jone pucelle qui point parler ne sot
Parla a son chier pere et dist “Bien vous voi sot
Qui creez ce traitre il ment a chascun mot
Mais caiens a .i. homme qui est dous et devot

Par sa bonté m'a Diex la parole rendue
Par signes ne povoie de riens estre creue”
Li roys ot moult grant joie quant il l'a entendue
Sa fille qui parla lonctemps ot esté mue

Maugré sien la laissa yluec le seneschal
Qui vit que sa besoingne aloit du tout a mal.
Descendi de la sale si vint a son cheval
Sanz femme s'en fuy tout le pendant du val

Li roys ot por sa fille de la joie tretant
Qu'il ne se donna garde du chetif mescheant
Lors li dist l'apostoile “Ma suer je vous demant
Qui est le saint preudomme dont vous alez parlant”

“Sire” dist la pucelle qui n'estoit pas vilainne
“Je vous dirai du fait la verité certaine”
L'emperere et le pappe mena a la fontaine
Le fer d'entre .ii. pierres sacha a moult grant paine

On manda le troncon dont le fer fu partis
Puis furent mis ensamble mais Diex de paradis
Les rejoint si tres bien qu'a chascun fu avis
C'onques n'eüst esté; ne rompu ne maumis

Pour les vertus estoient ceulz de Romme moult liez
La fille dist au pappe “Sire de voir sachiez
Qu'en ceste place ci s'est .iii. foiz haubergiez
Celui par qui nous sommes des Sarrazins vengiés

Je vi bien par .iii. fois comment se desarmoit
Mais savoit ne pooie ou le cheval aloit
Ne les armes aussi. mais le saint homs venoit
Gesir avec le chien je croi bien qu'il y soit.

On ne m'en voloit croire et si est chose vraie
Pere bien vous a fait droiz est qu'ait bonne paie
Alez parler a lui. voir de riens ne m'esmaie
Que du fer ne trouvez en sa cuisse la plaie”

Li roys et l'apostoile et pluseurs gens de bien
S'en vindrent vers Robert qui gisoit lés le chien
Moult bel le saluerent mais il ne leur dist rien
L'emperere li dist “Biax douz amis cha vien

Et me moustre ta cuisse par fine amour te pri”
Robert prist .i. festu et joua descremie
Au pape fist la moe a la fin que il rie
Mais n'en avoit talent vers Robert s'umelie

Et li dist “Tres douz filz je sui pappe clamez
De par Dieu vous commant qui en croiz fu penez
Que vous parlez a moi se pooir en avez”
A ce mot s'est Robert a reculons levez

Au pappe fist la figue puis le seigna d'un os
Aus signes qu'il faisoit sambloit bien estre fos
Hé vous venir l'ermite qui avoit moult bon los
Tantost qu'il vit Robert si li a dit ces mos.

“Amis entendez moi moult bien vous connoissons
Voir Robert le dëable soloit estre vos nons
Mais Robert l'omme Dieu bien nommer vous puet ons
Touz nous avez sauvez en ceste regions

Vous povez bien parler sachiez en bonne foy
Que le douz Jhesucrist le vous mande par moi”
Robert s'agenoulla et dist “Glorieus roy
Liez sui quant ai tant fait qu'acordé sui a toi

Glorieus sire pere je doi bien estre liez
Quant j'ai fait ma penance des maus que j'ai braciez
Vrai Diex donnez moi grace par vos saintes pitiez
Devons servir touz diz sanz faire mauvaistiez”

Le pueple ot moult joie quant Robert dut parler
Li roys li voult sa fille a espouse donner
Mais onques li sainz hons ne s'i voult acorder
Aincois avec l'ermite s'en ala demourer

Mais puis ne tarda mie la montance d'un mois
Que le douz Jhesucrist li fist noncier .iii. fois
Qu'il retournast a Romme et que selonc les loys
Espousast la pucelle qui le cuer ot courtois

Et qu'il istroit d'euz .ii. encore tel lignie
De quoi le foi de Dieu seroit moult souhaucie
Lors vint Robert a Romme si espousa s'amie.
Puis ot il moult grant fain d'aler en Normendie

Par le gré l'emperere s'esmut o tout grant gent
Plenté mena sommiers chargiez d'or et d'argent
Tant fist qu'a Rouen vint mais en trop grief torment
Trouva ceulz de Rouen je vous dirai comment.

Le duc si estoit mort qui moult ot bon renon
Prez de Rouen manoit .I. traitre felon
Qui fist a la duchesse grief persecution
Faire la vout ardoir par mortel traison

Il n'avoit el pays chevalier si puissant
Qui contre le traitre osast offrir son gant
Ne qui a la duchesse poist estre garant
Quant Robert y sourvint qui estoit son enfant

Touz ceulz de la contree cuidoient qu'il fust mors
Moult bien le reconnurent quant virent son grant cors
Forment le redoutoient les fiebles et les fors
Ne por quant il li distrent les grietez et les tors

Que le glout fait souffrir a grant tort a sa mere
Robert jura en haut par le baron saint Pere
Que le glouton fera morir de mort amere.
Si fist il bien briement oez par quel matere

Robert ne cessa onques devant qu'il fu tenus
Et puis en la presence des grant et des menus.
Jehit la traison loier l'en fu rendus
Il esploita si bien qu'au gibet fu pendus

La duchesse ot grant joie quant el sot la venue
De Robert son enfant qui bien l'ot secourue
Adont fu Normendie de lui quite tenue
Dont conta a la dame toute sa convenue

Oiant maint haut baron et dames recorda.
Les granz paines qu'a Romme souffri et endura
Et comment l'emperere sa fille li donna.
Estes vous .v. messages dont li uns haut parla.

Bien salua Robert. et dist “Vous ne savez.
L'emperere de Romme de qui estes amez
El non de Dieu vous mande que vous le secourez
Car le seneschal s'est contre lui revelez

Avoir veult vostre femme de riens n'a autre envie.”
Robert li respondi “Voir il pense folie”
Lors manda son effors par toute Normendie
Vers Romme s'en tourna a moult noble maisnie

Mais onques ne se sot tant haster par esfort
Que le faus seneschal n'eüst l'emperere mort
La fille pour son pere fist duel si n'ot pas tort.
Et Robert fist ses hommes touz armer d'un acort

Puis s'en vint devant Romme ou le seneschal sist
Dedenz l'ost s'embati et sa gent sanz respit
Tantost comme Robert; le faus traitre vit.
Il s'aprocha de li. et fierement li dist

“Pas ne m'eschaperez a cel coup que je puisse
Ne boutas tu le fer; d'une lance en ta cuisse
Je ne coi que jamais; puis mauvais de toi truisse
Mais ton loier avras aincois que le jour ysse”

Robert moult courouciez; s'en vint au seneschal.
Du hiaume li rompi le cercle et le nazal
Le nez et la banlevre li a bati aval
Tout envers pour l'angoisse chay de son cheval

Robert en la cité de Romme le mena
On le fist escorchier et puis on le sala
La fille l'emperere mal pour li convoita
Mais le sage tesmoingne et on le dit pieca

C'on convoite tel chose dont il sourt grant hontage
Robert qui on s'enfance ot esté moult sauvage
Vers Dieu et vers son prieme fu de si bon corage
Que je croi qu'il conquist des sainz ciex l'eritage

Le fille l'emperere ot de li .i. enfant
C'on appella en France dant Richart le Normant
Qui fist moult de prouesce tant comme il fu vivant
De Fesquan l'abaie fonda je vous crëant

Avecques Karlemaigne; passa outre la mer
Les parens GuenelonNe le porrent amer.
Car il ne volu onques a mauvaistie penser
Diex nous veille s'amour et sa grace donner. 

Amen.