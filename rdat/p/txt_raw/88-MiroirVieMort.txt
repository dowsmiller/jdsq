Qui est liez toudis bal
Et a l'estuef tribale
Voit a la fois tristece
A celui chose est male
Qui monte et puis auale
Et chiet a qu'il se blece

Lucifer fu jadis
Angles en paradis
Sur touz voit estre sires
De si haut quiert saillis
Chei o ses eslis
En enfer a martire

De tant qu'il ert plus biaus
Des autres et plus haus
Est cheus el plus bas
Surs tous est fel et faus
Racin est de tous maus
Entre les Satenas

Vous qui cest escript oés
Humblement vous tenes
Si monteres amont
Qui dire enflames
Ses sens li est mues
S'arme et son cors confont

Qui d'autrui a envie
Trop a mauvesse vie
Et s'arme endamera
Auarice n'est nie
Au charitable amie
Qui sert povre sera

Accide est uns pechiez
Qui est a l'ame griez
C'est de Dieu adosser
Tieus est en luxure lies
Qui en enfer sera lies
Se verra tourmenter

Qui quiert tout son délit
En gloutonnie vit
Son avoir gasté et s'arme
Cil qui sont endormit
Es pechiez qu'ai si dit
Pueent dire va arme

C'est li prologues du livre.

Li arbres que veü avez
En .vii. serpens enracines
Li arbres des pechiez dis est
Qui des .vii. serpens croist et nest
Pechiez serpens dire puet on
Qui sont felon plus que lyon
Serpens beste est espouantable
Car en figure est de diable
Que ci comme serpens el ciel
Combati contre saint Michiel
Par serpent vint premiers pechié
Dont tous li mons fu engingniez
En cui c'estoit li anemis
Pour nous decevoir atapis
Serpans est beste deceuans
Sour toutes autres deuorans
Les cors decoit l'arme deuoire
Quant en enfer les puet enclorre
Dont nous decoit quant nous pechons
Devore sommes s'en pechié mourons
Chascuns se moustre par painture
Derriere en humaine figure
Des .vii. la contenance
Puet on noter et la semblance
Sour l'arbre touz montre nous plest
Qui de l'orgueil vienent et nest
Car adont sur l'arbre montons
Quant les delis del cors querons
Onques nos cuers solle ne sont
Tout dis voulons monter amont
La ou nous cuidons en pais vivre
Icelle qui partout fait cuire
En derriere nous trebuche arriere
De terre issons et repairons
Et non pour quant pou y faissons
Escript trouvons en l'euengille
Que parmi le tuiau d'une aguille
Pourroit miex .i. chameus passer
Que ja riches hons puist entrer
Avec Dieu el regne des ciex
Car en richesce gist orguiex

Deus fois se point j'ai oï dir
Cil qui contre esguillon estriue
Deus fois muert que enuis muert
Car le mort d'enfer en aquiert
Cil muert en uis qui lait arriere
Richoisses grans maissons de pierre
Qu'il a toute sa vie aquis
Pou pense d'autre paradis
Se Diex nel fait qui pour nous tous
Espendi son sanc prescious
Sire est de tout le mont et roys
Et pour nous vot mourir en crois
Et vainqui l'orguillous serpent
Qui dont regnoit sur toute gent
De lui nous devroit souvenir
Quant il daingna pour nous mourir
Et nous deurions humelier
Et pour soie amour tout laissier
Et pour avoir remission
De nos maus mourir en son non

Entendes sa soit hons soit fame
Que vaut quant on met riche lame
Sur cors qui pourrit en terre
Quant dedens .i. sacu de pierre
De simple oevre faite uolt gesir
Cil qui tout fist a son plaissir
Entre nous humblement nasqui
Entre nous humblement vesqui
Or n'est nus hons s'il n'a deniers
Qu'il ne soit orguilleus et fiers
S'il muert on li fait une lame
Com se touz jours i fust li arme
Chascun chascunne sur ce bee
Et dient tant bien est ouvree
Et puis de la endroit s'en vont
Pour l'arme autre oroison ne font
De l'arme cuident moult de gent
Que ce ne soit fors el que vant
Car se bien le voir en savoient
Je croi autre chose en feroient
Et moult en sont s'en seussent
Le jour que il mourir deussent
Ja puis se di bon jour n'aroient
Car a la mort adés penseroient
Et non pourquant onques ne fine
Sur nous ne veigne a grant rauine
Helas bon i feroit penser
Et de touz maus faire cesser
Si c'om ne fust mie souspris
Qui garnis est n'est desconfis
Par celui Dieu qui dist le trosne
Plus seure est ce croi l'aumosne
Faite quant en vie est li cors
Quelle ne fait quant il est mors
Qnt il est mors qui savra dire
En quel point la prist Nostre Sire
Bien fais c'om fait en vie plaine
Homme et fame a bonne fin maine
Un songe vous vourai conter
Proi vous quel weilliez escouter
Car tel chose oir i pourrez
Dont a la fois i penserez
En fable oir et entendre
Pue on souvent essemple prendre

Une heure avint que je pensoie
Entrues que el penser estoie
Moult merueilleus si m'endormi
Tantost en mon dormant si ui
.I. arbre vert  grant et fouillu
et a merveille bien fueillu
Mais une fueille n'ot mie
Chascune pechié ne senefie
Sur l'arbre une dame seoit
Qui moult bien aournee estoit
Si com fust une empereis
Des oissillons ooit les cris
et le soulas et le deduit
De quanque vouloit jour et nuit
Devant lui faissoit vieler
et pour li esbaudir tromper
Mais a sa senestre partie
Estoit une eschiele drecie
Desus une fame montoit
Sous son bras .i. linsel portoit
La face avoit laide et oscure
Li maufes en laide figure
L'eschiele a une main soustient
En l'autre main .i. crochet tient
et dissoit mort tout li la vie
Car de pechiez est entechie
Va pri toi viguereussement
L'eschiele tieng seurement
La uie n'ot de tout ce mie
Car de tout deliz ot partie
Iouiaus ot et si est si awglee
Qu'a ce elle n'entendoit mie
Car li arbres sur quoi seoit
De .vii. visces mortiex naissoit
.Vij. racines de .vii. pechies
Naissoient moult bien m'en apens
De l'orgueil qui estoit roine
Enmi naissoit une racine
Par mi le gueule d'un serpent
Adestree estoit fiercement
De .ii. diables moult tres lais
Car chascuns ert moult contrefais
Couronne et septre li donnoient
Avec tout ce li comandoient
Que tant que li siecles durast
Par tout le monde elle regnast

Orguel au dyaubles

Elle respont tant com vivrai
Plain pié de terre ne perdrai
Ainz aquerrai de plus en plus
Car plus de moi n'est poissans nus
Es cieus fui ja dame clamee
Et i demenai grant posnee
Mais ceus qui dont sur moi regna
Mout laidement jus me bouta
Et mi et tous ceus qui me seruoient
Et qui de ma partie estoient
Puisse di ai regne sa jus
Vers moi ne pot onques puis nus
Pour moi chevalier et pourgois
Maintienent bien toutes mes lois
Mesmement en religion
Ai je serjans a grant foisson
Qui tout sont ja a moi aclin
Et seront iusticiez en la fin
Chanoine clerc prestre diacre
Tout ont de moy aucunne tache
Mie ne le tenez a gas
Tout ai conquis et haut et  bas
Et damoisselles et grans dames
Et moult d'autres communes fames
Qui sont cointes et acesmans
Et qui demainent grans bobans
Mais moult me tolent de mes lois
Li iacopin et cordelois
Et non pour quant tous me guerie
Qui souvent est de ma mesnie
Si ai de sous moy .vi. princesses
Qui sont duchoisses et contesses
Et si me sont apertenans
Et de moi leur terre tenans
C'est ire envie et avarice
Luxure accide avec .i. visce
Queon apelle gloutenie
De chascune ai sa foi plevie
Certes trop me merueilleroie
Se je par tout povoir n'avoie

Orguel a Ire.

Uenez a moi conter dame ire
Que maint homme avez fait ocire
A moi devez venir premiere
Car portee avez ma baniere
Tresdont c'ocist cains Abel
Son frere dont moult me fu bel
Je ai encontre .i. roy afaire
Qui nous fait toute grant contraire
Il raigne en paradis lassus
Bien sai n'osse venir sa jus
Dites moi quel povoir avez
Et qu'avez fait nel me celez

Tresdont qu'adans manga la pomme
Dame tuer ai fait maint homme
Terres ardoir et escillier
Dieu ai fait souvent renoier
Desesperer et pariurer
Et de ca mer et de la mer
Et s'ai deuisse maint torment
Par coi perissent moult de gent
Si fais souvent prince de terre
Pour peu de chose entrer en guerre
Par coi povre gent sont honnis
Et il meismes desconfit
Je ai par tout moult grant pooir
Soit par folie ou par savoir
Dame que vous diroie plus
En tout cest monde n'est clers nus
Qui peüst descrire ne lire
Ne le torment ne le martire
Que j'ai fet sousfrir mainte gent
Par courrous et par mautalent
Contre celui qui lassus est
Pourron moult bien se il vous plest
Dame partie vous aiderai
Jusqu'a la mort ne vous faudrai
Racinne sui de moult de rains
Vers et foillus entiers et sains

Orguel a envie.

Ca uenez avant dame envie
Si me contes de vostre vie
Et quelle enseigne vous portez
Piece a moi conte n'avez
Grant mestier ai de vostre aie
Contre Jhesu le fil Marie

Enuie a orguel.

M'anseigne dame une flour a
Qui desus .J. serpens esta
La fleur voit on apertement
Le serpent tient couuertement
Que on ne le connoisse mie
Pour miex couvrir la tricherie
La flour bel semblant senefie
Li serpens du cuer le boissie
Entre moy et ma sereur ire
Auons fait mainte gent occirre
Et son fil chacier iacob
Mais onques ne la tienst a cop
Puis fis ioseph entrer em pril
Par ses freres si comme cil
Qui fu en moult grant aventure
Es desers fis mainte murmure
Encontre moysen mouvoir
Mais onquez sur lui n'oï povoir
Puis fis saoul dauid chachier
Nequedent nel pot damagier
Car Diex ses sires li aidoit
En qui seruice adés estoit
Ou fust a droit ou fust a tort
Puis fis ihesum jugier a mort
As apostres ausi maint martire
Feis me entre moi dame ire
En religion sui plantee
Et partout sui enracinee
Que nuls ne me peut essorber
Fors seulement par confesser
Et ne pour quant reuieng aprés
Ja ne sera on si confesses
Que voules que je plus vous die
Ades a mal faire estudie
Jamés ne seroit dis mez vices
Ne racontes tous mes malisces
Gens conduiroie a os banie
Contre le soudan de persie
Onques point ne vous esmaies
Car je ai en moi une vainne
Qui de conseil est toute plainne

Orguel a auarisce

Dame auarisce ou estes vous
piecha que ne contai a uouz
Vous avés bien sai maintdenier.
Qu'avez vous fait a espargnier
A usurer a terminer
Vos escrins vaudrai desfermer
Car ne pout estre sanz denier
Nuls hons qui vuele usurier

Auarisce a orguel.

Dame au esoing voit on l'ami
deniers ai pour vous et pour mi
Mais petit me saries de gré
Se faisoie tant de bonte
Que pour noient lez vous prestasse
Car de ce ne vient nulle crasse
Denier vont tost mais ne reuienent
Seignour sont tout cil qui lez tiennent
S'il vous plaist ains c'use l'ai
Onze pour douze vous prestrai
Ainsi ai je chachie maint homme
A povreté c'en est la somme
Arras amiens et en lorraine
Ai je preste mainte semainne
En rommenie en lombardie
Ai ge preste toute ma vie
Em mainte vile em piquardie
Ai termine toute ma vie
Et si vous di qu'au commenchier
Les sai moult bien a planoier
Si c'on aplaine le chat
Tant c'on li di eschiek et mat
Nulle chose donner ne veul
Car onques faire ne le sueul
Se ce n'estoit tien ce pour ce
Autrement ne feroie je
Carite ai si enchachie
Et sa compaigne courtoisie
Que on ne savroit ou querre
Pour nulle painne en nulle terre
bien le sachiez cascune est morte
Et quant larres vint a la porte
Du riche homme a cui j'estoie
Faire aumosne ne li laissoie
El monde n'a Roy ne roine
Ne riche homme qui ne m'encline
Car par touz les lieuz ou je vois
Cri on a moi a haute vois
Dame bien venue soies
Ci s'il vous plaist vous hebergiez
Et je demeure volentiers
Ou espargnier puis mez deniers
Car a l'ostel saint Julien
Fait bon ou il ne couste rien
Et me fille est si bien prouvee
Qu'a l'apostoille l'ai donnee
C'est couvoitise qui as juges
Or et argent fait mettre en huces
Car bien sentent en riquorike
Et en trestout l'art de fisique
Pour ce que l'une est lucratiue
Et li autre moult burssatiue
Si fait chevauchier biaus chevaus
Aus prelas et aus cardinaus
Car en tout cest monde n'est nus
Tant soit hermites ne renclus
A cui ma fille ne puist plaire
Et qui n'en ait souvent afaire
Bien le sachiez tout a delivre
Sans ma fille ne pout nus vivre
Il n'est princes dus coins ne roys
Ne face brisier drois et lois
Ja droiture n'aprochera
Celui ou ma fille sera
Car fausete et foi mentie
Toute dis li tiennent compaignie
Esqueuin ne baillif ne maire
Ne li osent faire contraire
Tout sont obeissant a li
Dame pour verité vous di
Nus povres ne peut avoir droit
En quel lieu que ma fille soit
Elle donne conseil d'embler
Et de toulir et de rober
Et quant touez nous acordons
Moult grant povoir partout auonz
Que vouz feroie je lont conte
Mainte gent vont par moi a honte
Mors est alixandrez li roys
Qui me touli moult de mez drois
Dame vo gent est bien prouvee
Et partout mainne grant posnee
Tout le siecle pouons destruire
Nus n'osera ruire ne muire

Orguel a accide.

Oes il conuient dame accide
Que vous fachies a moi aide
Mais je me crieng de traison
Car il a en vous goufanon
Enseingne de mon anemi
Que ains je ne ting a ami

Aaccide a orguel.

Dame car ne doutes de mi
Car n'ai talent de faire ainsi
Ains me lairoie les dens traire
Si me gart Diex de tous biens faire
Sachiez g'i fis poindre son non
Pour lui faire derrision
Male pensee geter peur
Je ne le feroie a nul fuer
Car tez amis est mez amis
Si en devons plus estre amis
Le pule israel fis errer
Souvent ydoles aourer
Dont moisez se courouchoit
Ou autrez qui lez gouuernoit
Dont Diex lor enuoioit tempies
Qui lez perissoit c'estoit piez
Et que mez le Roi salemon
Qui tant par estoit sages hon
Donnai ge tel puisson a bouire
Par quoi il le couint mescroire
Et ausi fistent autre troi
Car il trespassoient lor loi
Et lessoient lor droit chemin
Dont il prendoient pute fin
Meismement or as Crestiens
Destourne je a faire biens
Car quant deuoient messe oir
Je leur fais en lor lis gesir
Et quant il enuont au moustrer
L'un a l'autre fais conseillier
Iouer bourder iengler et rire
Ou assés tost d'autrui mesdire
Maint i vont donc lor oroison
Certes ne vaut mie .i. bouton
Je l'os bien dire et bien m'afice
Que loiaues sui en tous seruice

Orguel a luxure.

Venés avant dame luxure
Acointez vous de vo droiture
Encontre celui ai afaire
Qui moult peu prise vostre afaire
Gardez que bien soiez garnie
Et bien maintenes vos amies
De touz ceuls qu'avés pris atrape
Gardes que nus ne vous eschape

Luxure a orguel.

Dame adés fais vo volenté
Et en yuer et en esté
Armurez me deues prester
De quoi je me puisse aprester
Orgueillous dras riches iouaus
Aumosniere chainture aniauz
Boire et mengier en lecherie
Adont ferai chevalerie
Non pour quant je vous ai servie
Moult loiaument toute ma vie
Car sanz raison et sanz droiture
J'ai fait pechiér contre nature
Lez .v. cites dez sodomites
Par mon engieng furent destruites
Dont Diex de lassuz grant ire ot
En ses filles fis pechié loth
Par la gloutonnie del vin
Et la lignie bengamin
Par moi fu prés toute essillie
Dauis pecha en la fame urie
Amon en la fame absalon
Qui puissedi ocist amon
Absalon es famez dauid
Apertement fist son délit
Salemons damez que mescines
En sa vie ot .viic. roines
Et .iii. cens amies aussi
Par quoi Dieu de lassus guerpi
Et servi lez mahomueries
De sez fames de sez amies
Par tout le mont ai en mon non
Plantee fornication
Sachiez qu'a mainte damoisele
Fais perdre le non de pucelle
Coiement lez fais acoler
Baisier pinchier luitier taster
Karole danssez et espringhes
Fais esbaudir pour lez meschinez
Tabours et musez et viellez
Fais esbaudir pour ces pucelles
Sachies c'est fine verites
Par moi perist virginités
Que mes papelars et beguines
Souvent doinz de mes desciplinez
Que voulez que je plus vous die
Tant ai fait faite puterie
Adultere et ribaudie
En gens mondainz et en clergie
Que nus dire ne le porroit
Se a tous jours vivre voloit
Veullies devant veulliez derriere
Moult ai de gens a ma baniere

Orguel a gloutonnie

Entendés a moi gloutonnie
Trez dont avez esté m'amie
Que feistes le premier homme
Et sa fame mengier la pomme
Grant besoing ai de vostre aie
Et de vostre chevalerie
Quant vo baniere suz leues
En moult de lieuz povoir avés
.J. hanap i a et .i. pot
Paier i faites maint escot

gloutonnie a orguel.

En touz les lieuz ou je porrai
dame a vo gré vous servirai
Par vo conseil et le satan
Fis la pomme mengier Adam
Si tost qu'o fait le premier mors
Regna cha jus pechies et mors
Sur lui sur toute sa lignie
Dont en ynfer a grant partie
Noe fis mengier le roisin
Yures en fu comme de vin
Et comme yvres se descouuri
L'un de ses fis l'en escharni
Mais li autres le recouvri
Li tiers de ce en gemissoit
Et de parfont cuer soupiroit
Quant s'ezveilla si beney
De Dieu celui qui le couuri
Mais a celui qui l'escharni
Moult ireement le maudist
De cel nascuirent ce dit on
Vilain ribaut serf et glouton
or est je vous di sa lignie
Par tout le mont si essauchie
C'a paingne i trouveroit on mie
De sobre gent une partie
Au vin vont tout petit et grant
Et tant em boiuent li auquant
Dont par euls naist telle mellee
Qui ne puet estre dezmellee
Ou soit a droit ou soit a tort
Qui n'i ait aucun homme mort
Je sui dame de mainte terre
Winsse plantai et Engleterre
Les coustumez ont engles tenu
Des le temps le bon Roy artu
Que li cors respondi sour lui
Dont puiz au cuer ot grant anui
Winse ce vouz dist lor latins
Et bons hors li mers est vins
Galois tiois et aualois
Maintenent bien toute mez lois
En flandrez ai maint bon seriant
A jpre a bruges et a gant
Li povre vont a la chereuoise
Ou la bonne est a moult grant oure
Ou a mies ou au lieuekin
Li enfanchon tempre l'aprendent
Pour la doucour aprés quoi tendent
Et tant i vont mi glouton cel
Qu'il en deuiennent larroncel
Et quant il n'ont plus que despendre
Si emblent tant que il vont pendre
Ainsi a tel fin sont venu
Plusour et jone et quenu
Que vous feroie pluz l'ont conte
Qui me mentient va tout a honte
Partout on connoist bien m'enseingne
D'islande jusqu'en alemaigne
Toutes sommez enrachinees
Partout et fermement plantees
En tous lez tans aidier vous veul
Fors en quaresme maladez suel
Estre  chascun an une foiz
Par .xl. jours .i. et trois
Toutes en avons a souffrir
Et de noz gens vont moult perir
Mais aprés reuieng en vertu
Aussi grande com devant fu
Pour Dieu dame ne doutez rien
Il n'est nuls hons je sai bien
Tant soit envers Dieu papelars
Ne soit enuieus ou eschars
Preceus glous ou luxurieus
V dire plainz ou orgueilleuz
Certes je ne sai nul par fait
Que devons l'une auec lui n'et
Dame soues fiere et estoute
Nes li pasteur ne voient goute
Qui sont enmi l'arbre rampe
Car lor oeul sont si aombre
De fuelles et de vers raissiauz
Que ne lez peut touchier solauz
Car s'il apertement veoient
Tout quantqu'il dient il feroient
Quel chose est ce dit orgueuls
Que tu as dit et dire veus
Comment dame nel savez mie
N'entendés nient d'allegorie
Il nouz dient en Jhesucrist
Quant il ala par le pais
Pour preechier et sarmouner
Son peule qu'il vouloit sauver
Si desiple aprés lui aloient
De simplez dras vestuz estoient
N'avoient mie dras roiaus
A pié aloit chascuns deschaus
Ne chevauchoient nul destrier
N'estoient orgueilleus ne fier
Souvent lez servoit li pluz sire
Sans envie erent et sanz ire
Sans gloutonnie et sanz luxure
Ne en eulz n'avoit nulle ordure
Quant fain avoient li painz d'orge
Souef aualoit en lor gorge
Moult ert lor vie nete et pure
D'or ne d'argent n'avoient cure
Ne de palais ne de chastiauz
Avec aus estoit li soulauz
Qui leur veue enluminoit
Sique nuls d'euls ne chaloit
Fors seulement li Sathenas
Qui se mist ens ou fel iudaz
Et no seur coouuoitise aussi
uant Qaus Juis le vendi
Mesmement sainz iehanz baptistez
Viuoit si comme .i. seinz hermitez
Que de poul de camel vesture
Vestoit a sa char aspre et dure
Quant avoit aucques grant famine
Dont mengoit aucune racine
Ou laoustez ou miel sauvage
Ainsi vesqui en l'ermitaige
Quant dut ihesus ou flum Jourdain
Baptisier il n'osoit sa main
Metre sur lui s'a doute non
Car bien seur qu'il iert Diex et hom
Ore .i. orestrez messe dira
Le cors Dieu en sez mains tenra
Et usera tel sacrement
Quant avra fait assez briement
Vourra aler boire et mengier
Sans contredit et sanz dangier
De drus mes de .iii. ou de .iiii.
Ases de l'un plus que de l'autre
S'il a bon vin qui li talente
A son compaignon le presante
Tien je t'en doins aprés m'an donez
Cilz crut sus une vigne onne
De tieus ja ne pueent vivre
Se il ne sont chascun jour jure
Longuement bien sai en tel lieu
Ne puet on mie tenir Dieu
Apres couuoitent riches dras
Riches hostieus d'argent hanas
Riche del riche acourtoissie
Pour plus monter en seignorie
Ainsi rampent tous dis amont
Tant que il en mi l'arbre sont
Ou des pechiez lor deliz ont
Telle est la vie de cest mont
De tieus i a qui pour leur vies
Sauver entrent en abaies
Qui ja ne deuenissent moinne
S'il peussent devenir chanoinne
Aucun dient cui vie plaist
Dont delis de char vient et naist
Que jadis fu forte nature
Plus c'ore assés et moult plus dure
Petit vaut c'on ensi se cuevre
Et ne dit on li cuers fait l'ueure
Plus que ne facent li lonc jour
Ou voit povre gent en langour
S'ases eusent pain a mesure
Se leur seroit riche peuture
Qui vraiement Dieu ameroit
De quanqu'il li demanderoit
Pourroit moult bien estre aseur
Pulsanti aperietur

La vie a la mort

Quant chascune ot bien ascoutee
Celle qui sur l'arbre ert montee
Qui dite estoit del mont la vie
De grant leesce en haut s'escrie
Humaine mors je sui roine
Ne soiez jamés ma voisine
Se tu es pres de moy si t'en fui
Pour Dieu ne me fai nul anui

La mort a la vie

Li mors respons moult as orgueil
Vesci je t'aport .i. linsuel
Avec moi aras compaignie
Ne te weil plus sousfrir en vie
Je te sui venue taper
Cuidoies tu tousdis regner
Moult tost seras noire et oscure
Car tu ies cendre et pourreture
Toute ta char mengeront ver
Soit en esté ou en yuer
Au telle con tu ci me vois
Seras entre ci et .i. mois

La vie a la mort

Pour Dieu merci ce dit li vie
Ne me fai ceste felonnie
.I. jour entier n'ai pas vescu
Et ja viens taper mon escu
Dedens terre ne sai manoir
Pren tant que veus de mon avoir
Si me donnez encore respit

Li mors respont j'ai en despit
Ce que t'as dite tel parole
Car tu l'as parlee moult fole
Se tu viuoies .xm. ans
Petis te sembleroit li tans
Je ne demant autre avoir
Fors que ton cors ce veü ge avoir
Dont ne seroit nulle droiture
En mou trouvee n'en nature
Se tout a fait enmi ma voie
Et povre et riche ne prenoie

Pour Dieu l'ai moi mander le prestre
Si li gehirai tout mon estre
Et pechiez dont sui entechie
Si comme famme couroucie

Que veus mander ne pues parler
A painez pues l'angueter
Bien vois qu'il te couvient mourir
Ne de mes mains ne pues fuir
Mil m'atendent or en cest heure
Je ne puis ci faire demeure
Atandu as trop longuement
La painne hauce irieement
Si li donna .i. si grant cop
Que li et l'arbre jus abat

De la noisse qu'adont oÿ
De mon dormant trus tressailly
Grant paour ai et non pour quant
L'arbre fis paindre maintenant
Que je nel mesisse en oubli
Ce que j'en vi et qu'en oÿ
Tout ainsi com veü l'avoie
Plus en feroie se le savoie
Le mirouoir de vie apelai
Et de mort ce que fait en ay
Car qui en .i. miroer se mire
De ce qu'an sa face a a dire
Puet connoistre et aperceuoir
Tout autresi sachiez pour voir
Quant voir et hoir ces pechiez
Et aucuns des ciens adreciez
Et puet de la mort ramembrer
Avoir par ceste remanbrance
Vie en cest siecle en l'autre est mors
Et c'est pourreture li cors
Se sachent tout a la parclose
Que parfaite fu ceste chose
Si com nous dist cilz qui l'ecrist
L'an nostre seigneur Jhesucrist
Mil .cc. sessante et six
Le jour saint marcel de Paris
C'est au commancement d'esté
Tiers jour aprés le Trinité
Pour ce le volt en rommans faire
Li lay en prengnent essemplaire
Huit cens d'une rime et .viii. vers
Pou plus pou mains en fist robers
Pour ce c'om l'apeloit del oulme
Fist cil d'un houlme naistre .i. houlme
Dis et .viii. vers fist en latin
Mais or vous pri touz en la fin
S'il a en aucun lieu mespris
Vilainement ne soit repris
Car il n'est nulz ce mot parole
Soit hons soit fame ou clers d'escolle
Ne die tel chose a la fois
Dont aucuns tienent lor boufois
Et dit que tieus conseille autrui
Qui povre conseil donne a lui
Pour ce requier par charité
Ancois pour Dieu et pour pitié
Part li donnez en vos biens fais
A tant de son songe me tais