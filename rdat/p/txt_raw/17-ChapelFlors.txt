Une pucelle me pria
Que je .i. chapel li feisse
Com longuement que g'i meisse
Et je li fis tout par loissir
Moult voulentiers a son plaissir

Au commancier de mon chapel
Pour que il sera plus bel
G'i metrai la fleur de lis
Qui est moult belle a grant devis
La seconde est la violete
La tierce fleur une flourete
La sousie qui est moult belle
Laquarte flour ert la perselle
La quine flour est la consaude
Par quoi li chapeles se saude
La sisime rose espanie
Et la septime lacolie

Uesci chapel degrant hautesce
Chascun fleur donne ventance
Que la pucelle doit avoir
Et retenir par estouuoir

La fleur delis est blanche et digne
Qui ala pucelle destine
De lamere Dieu honnorer
Et Dieu et sainte eglise amer
Et sisoit coie et taisans
Pour escouter les mesdisans

La violete est la seconde
Cest une douce flor amonde
Qui deuisse par sa doucor
A la pucele grant volor
Voulentiers aler aumoustier
Et escouter le Dieu mestier

La tierce flor est la soucie
Qui moult grant chose senefie
La sousie resemble lor
Qui bien regarde en tresor
Soit en iaue ou en fumier
Moult longuement sans empririer
Ausi doit pucele son cors
Garder com se garde liors
Sans male teiche recevoir
Com puist sur lur aperceuoir

La perselle est de grant bonté
Qui senefie humilité
Pour ce vous dige vraiement
Pucele doit vivre humblement

La cousaude est la quinte flor
Qui contre laclarte du jour
Euure ausoleil et si restant
Et la pucelle qui sentant
Doit ouvrir son cuer en bonne euvre
Tout aussi com la cousaude euvre
Et clot contre lanuit obscure
Doit lapucelle par nature
Escuer toute vilonie
Et entendre alacourtoissie

La sisime si est la rose
Qui toutes autres fleurs apose
Debiauté et de seignorie
Pour l'amour desainte Marie
Qui du cors Dieu fu honnoree
Et fu pucelle demouree

La septime est liacolie
Qui toutes autres flors alie
Que Dieu li afet lucanetes
que pour lui loer furent faites
Quant .i. chapel part une flor
Moult en dechiet desa valor
Ainsi est il delameschine
Qui desa chaasté de chine
Pucelle uns vallés a vous proie
Que chascunne son cuer otroie
Du chapel et si le retiegne
Et de ces .vii. flors li souueigne
Cest li chapiaus
Des .vii. flouretes
Que je donnai par amouretes