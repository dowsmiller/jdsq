Diex qui por nous sauver voult en terre descendre
Et en la Vierge mere voult char humaine prendre
Et en la sainte crois souffrir son corps estendre
Doinst sa grace a tous ceulz qui me vouldront entendre

Aucune gent n'ont cure d'oir de Dieu parler
Ne de sa douce Mere que tant devons amer
Tex y a qui n'en font que gaber et uller
A tiex gens n'ai je cure de biaus diz recorder

Mais en quelconque leu que je sai bone gent
De bien parler de Dieu ne sui je mie lent
Ilec et bien parler car por no sauvement
Voult il mort recevoir de doloreus tourment

Et pour l'amor de ce que il nous rachata
De la prison d'enfer quant il resuscita
Devons nous moult amer cele qui le porta
Car qui le sert et aimme bon loier en avra.

Cil qui de bon cuer l'aimme ne doit pas sommeillier
Ains se doit por s'amour nuit et jor traveillier
Si com la preudefame dont vous m'orrez nuncier
Que l'ennemi cuida decoivre et engignier

Le mari cele fame cordouainer estoit
Aus foires aus marchiez aler le couvenoit
Si comme le preudome hors de la ville estoit
La borjoise sa fame au moustier s'en aloit

Cele coustume avoit si la tenoit d'usage
Et a la Mere Dieu metoit tout son corage
Car tous jors vousist estre devant son saint ymage
Tous les jors y aloit par droit perlerinage

Li ennemi en out grant duel et grant envie
De ce qu'ele servoit si bien sainte Marie
Mais par temps li fera domage et vilennie
Se cele ne la garde qui l'a lonc temps servie

Le jour estoit alee la bourgoise au moustier
Devant la Mere Dieu recorder son psaltier
Et l'ennemi commence tel chose a pourchacier
Dont la borjoise avra .I. mortel encombrier

Or escoutez comment li mauvais esploita
En guise d'un bel homme tantost se figura.
Au mari la borjoise erranment s'en ala
Quant il vit le preudome erranment l'apela

“Preudons ou est ta fame” cil respont “Je ne sai
Elle n'entra ceens des que je me levai”
Li ennemis respont “Et je le te dirai
Elle est avec le prestre maintenant l'i trouvai”

Li preudons de sa fame fu en merancolie
Et l'ennemi s'en part qui male oevre a bastie
La bourgoise s'en vint qui ce ne savoit mie
Quant son mari la vit forment l'a laidengie

Tantost qu'ele entra ens son mari li cort seure
Vilainnement la bat et elle crie et pleure
La Mere Dieu reclaimme que ele la sequeure
Et quant vint au matin n'i fist longue demeure

Puis ala au moustier comme faire soloit
Et li mauvais revint qui pas ne s'oblioit
De ces .ii. gens decoivre grant volenté avoit
Le preudomme appela qui son mestier faisoit

“Diva” dit li mauvés “Tu te mes en grant paine
Tu ne fines d'ouvrer trestoute la semaine
Por ta fame chevir qui pot te prise et aimme
Je la vi orendroit ou le prestre l'emmaine”

Li preudons respondi qui ot le cuer dolant
De ce que li mauvais li faisoit entendant
“Est ce dont verité que tu me vas contant”
“Oil” fait cilz qui d'eulz tourmenter est engrans

“Preudons” dist li malvais “Sces tu que tu feras
Tu diras a ta fame que a la foire iras
Et puis en aucun leu tu te destorneras
Par si faite maniere ta fame esprouveras”

Li preudons respondi “Ainsi le couvient faire”
Et l'ennemi s'en part qui le cuida atraire
La bourgoise revint qui fu de bon afaire
Qui servoit de bon cuer la Dame debonnaire

“Dame” dist li preudons “Je veil demain aler
En cele foire la por du cuir acheter
Je mouverai grant piece demain ains l'adjorner”
“De par Dieu” dist la dame “Qui vous puist ramener”

Devant la mienuit li preudons se leva
En .i. lieu de sa granche repondre s'en ala
Quant le jor apparut la dame s'esveilla
De aler au moustier tantost s'apareilla

Derriere l'autel fu maintenant a genoulz
Et li mauvais revint qui tant est envious
De bone gent decoivre est forment convoitous
Le preudome appella qui estoit moult irous

“Or tost” dist il “Vien t'ent ta fame est au moustier
Ou elle atent le prestre bien te doit ennuier
Quant elle te deffault por .i. tel pautonnier
Se tu me crois moult bien t'en porras ja vengier”

Li preudons au moustier a sa fame trouvee
A coutes a genouls a la terre enclinee
“Or tost” dist li mauvés “Que elle soit tuee”
Li preudons respondi “Je n'ai coutel n'espee”

Et dit li ennemis qui tous jors le tarie
“Pren ce grant maillet la et si ne te fain mie
De li grant cop donner qu'ele ne te voit mie
Lors si seras vengiez s'elle a perdu la vie”

Cil va ferir sa fame si angoisseusement
Que li oeil li volerent et la teste li fent
“Hé la” dist li preudons “Or me va malement
Car je serai pendus sans nul arrestement”

Li ennemis respont “Tu n'en pues eschaper
Croi moy pren ceste corde si te vas estrangler
Avant que le prevost te face trainer
Ne que les gens te voient a tel honte mener”

Li preudons respondi “Volentiers le ferai
A la corde ses sains tantost me penderai”
“Or tost” dist li mauvais “Et je te soustendrai
Fai tost ainz que nulz viengne ou je te lesserai”

Li preudons a la corde entor son col noee
.I. las courant y fait por estre miex fermee
L'ennemi le soustient qui l'ame a goulousee
Pour porter en enfer quant du corps ert sevree

Mais il n'emportra point si con dit la matiere
Car la Dame qui est de tous biens tresoriere
Ne volt pas oublier sa bone chamberiere
Sa vie et sa santé li a rendu arriere

La borgoise se drece sus ses piez se leva
A ces mos Nostre Dame devant lui l'apella
La borjoise l'oÿ au cuer grant joie en a
La Mere Dieu salue d'un ave Maria.

“Or tost” fait Nostre Dame “Va ton mari despendre
Que l'ennemi fait la a cele corde pendre”
La bourgoise y corut que plus n'i vault atendre
Du signe de la crois erranment li remembre

De sa main a seignié son corps et son visage
Et l'ennemi s'en fuit comme beste sauvage
Cele voit son mari au cuer en ot grant rage.
Par les costez le prent contremont le souglage

La corde de son col maintenant li osta
Li preudons vit sa fame en plorant dit li a
“Dame vous estiez morte qui vous resuscita”
“Eu non Dieu dous amis cele qui Dieu porta”

Li preudons a conté sa fame maintenant
Tout ce que li mauvais li faisoit entendant
Merci li a crié du cuer en souspirant
Et la dame li va bonement pardonnant

Lonc temps furent ensamble la dame et le seignour
.II. lampes establirent de leur meillor labour
Devant la Mere Dieu qui leur fist tele amour
A tous les temps du monde qui ardent nuit et jor

Ainsi vost l'ennemi ces .ii. gens decevoir
En enfer avec lui les cuida bien avoir
Mais la Dame des ciex qui a partout pooir
N'oblie pas les siens quant il font son voloir

Le cuer qui dignement tel dame servira
En la fin de ce monde tel loier en avra
En pardurable joie l'ame de lui ira
Fox est qui por pechié tel dame guerpira

Or prions tous et toutes la Dame glorieuse
Et son filz qui por nous souffri mort dolereuse.
De la prison d'enfer qui tant est angoisseuse
Nous gart et nous otroit la joie deliteuse.