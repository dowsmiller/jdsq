Ave tres excellente estoile pure et monde
Chastellaine des ciex sauuerresse du monde
Gardienne et dame du porpis glorieus
Ou sont vos esleus qui ne sont enuieus
Prophetizie des bons fu de ce sui je fis
Que de yesse n'estroit une flour de grant pris
Et dessus cele flour si se reposeroit
Li souuerains espris dont tous biens descendroit
Cele flour vint de vous s'en sommes emprainte
Por l'amour de vo fil quat pour nous son costé
Fentre a Longis ce fu pour vous Marie
Benois soie li doulz fruis dont issi tel lignie

Maria mere au fil dont la sustance vient
Au commun de ca jus quant pour ses filz nous tient
Bien moustra clerement que moult vous avoit chiere
Quant en la sainte crois vous dist a mate chiere
Du dous virge iehan fame vez cy ton fiex
Puis a iehan redist qui tant est dous et piex
Vez cy ta mere amis je le te recommant
Royne sans pareille s'il ne vous amast tant
Ceste recommandise au destroit de la mort
N'eüst faite et par ce sathan n'ot nul remort
E nous dont vous doit on genoulz flechis loer
Et de vrai cuer servir royne sans amer.

Gracia de grace estes enluminee
Et d'anges et d'archanges nuit et jor encensee
Vous estes la fontaine enclose de vertu
Vous estes li tresors dont somes repeü
Esmeraude gentilz saphirs plain de purte
Topace de noblece et rubis de biauté
Dyamant de doucour et bericle d'amour
Pecine de grace baume de grant doucour
Oignement pour saner de concorde racine
Voirs est que vous estes de tous maulz medecine
Car priez vostre fil qui nous fist a s'ymage
Qu'au jor du jugement sauve l'umain lingnage

A . M . E . N.

Explicit

Dit de Nostre Dame. voirs est que cilz vit saintement
Qui met cuer et entendement
A servir la Dame et amer
Ou li vrais Diex herbergement
Voult prendre car plus dignement
Ne se pooit il hosteler
En lui se mist nel volt grever
Comme vrais hons s'i voult former
Tant nous amoit parfaitement
En ce qu'il vit de nous l'amer
Si la volt de son sanc lauer
Qu'il avoit pris virginalment

O flor des flors dame sans per
Par vous le monde restorer
Voult Diex qui moult fu dissolus
Comme il appert au mors amer
Que fist adans en entamer
La pomme dont fumes confus
Quant il li plot des ciex lassus
En esperit venir ca jus
Et en vostre corps habiter
Vostre filz de pitié meus
En crois en voult morir tous nus
Por la grant parte racheter.

O Virge excellente de pris
Aduocate ou saint paradis
Devant le juge droiturier
Pour pecheours genoulz flechis
Qui vous prient les cuers marris
Por eulz geter de l'adversier
C'est de sathan veilliez prier
Le seigneur qui tant vous a cher
Qu'il recoive nos esperis
Car quant il vous plest a traictier
De nos prieres auancier
Par vous .ii. sommes es chiex mis.

Dit de Nostre Dame.  virge chascuns scet vraiement.
Que char en vous corporelment
Prist Diex qui le monde forma
Sans cri sans noise sans torment
En deliurastes vraiement
Onques vo corps n'en pecoia
Bien moustra cler qu'il vous ama
Quant son ange vous envoia.
Gabriel qui tres doucement
Le sien salut vous aporta.
Qui fu d'un Ave Maria.
Puis vous couronna saintement

O flor des flors enluminer
Vous plest tous ceulz qui reclamer
Vous veulent devant vostre filz
Car ce qu'a vo fil demander
Pour tous vos seruans enbaumer
Volez il veult ses cuers est tiex.
Come il appert n'est hons mortiex
Tant seruesist le roy des ciex
Ne les sains c'on doit honorer
Se de la royne gentiex
Ne se fait bien du tout es ciex
Des ciex sera n'en dout douter

Lumiere qui tout esclarcis
Soleil qui le monde embelis
Virge plaine de grant valour
O baumes qui nous adoucis
Mirgesse qui des maulz gueris
O dyamant de grant doucour
O bericle de grant amour
Par toy fu sathan desconfis
Qui nous tenoit en tenebrour
Royne par tres grant feruour
Conduisiez nous au douteus jor
Qu'eslira Diex les siens amis

A . M . E . N. .