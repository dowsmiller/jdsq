En lonneur de la droituriere
Dame de paradis portiere
La haulte royne des ciex
De virginité claceliere
Feray .i. dit en mamaniere
En mon commancemen soit Diex
Qui est vrais peres et vrai fiex
Qu'il weille estre vers moi piex
Combien qu'an pechié le requiere
Que plesant puist estre atous ciex
Qui lorront qu'il en vaillent miex
Or weille il oir ma priere

Aue. dame dumilite
Fontaine de toute bonté
De la souveraine deyte
Sans corrompre virginité
Peus le fil Dieu conceuoir
Grant pitié le fist esmouuoir
A ce qu'il enprist le vouloir
De prendre entoi humanite
Et ille te fist a sauoir
Par langre qui tendit le vouloir
Autemple quant te dit ave

Maria. qui ton non savra
Et doucement le loera
Mere aroy Jhesucrist pitex
Sanz faillir trouver iporra
Amours certes bien lendempta
Quant en ton corps fu ces ostiex
Par ce devint il hons charnieus
Moult en fumes tous eureus
Quar de mort tous nous racheta
Quant on perca ces mains declous
En crois ou mourut en goissous
Tout noiant tes iex maria

Gracia fu est et sera
En toi que jamés ne faura
Haute dame puissant royne
Tues celle qui com somma
Les prophecies et bouta
Lennemi hors de sa sesine
Dame resplandissant royne
Cil a qui toute chose encline
Par amours tant sumelia
Quaus mamelles de ta poitrine
Alectas la vertus devine
La te fu fecte gracia

Plena damours qui ne faudra
A nulli qui te servira
Car de ton cuer vint la fontaine
Qui le mortel morcel lava
Qu'a dam le premier hons pecha
Dont tout le monde mist empaine
Mes bonne remede certainne
Y mist lauertus souuerainne
Bien ipert et toudis parra
Dont fet foline trop vilaine
Qui de toit servir ne sepeine
Que tu es en tous biens plena

Dominus qui fus esleus
Dereleuer les alatus
Quanemis prenoit sanz desfance
Car de ces mains n'eschapoit nus
Roy ne conte prince ne dus
Mes la souuerainne prouidance
Ne voult sousfrir tel petilance
Ainz avoit gete la sentance
Sus toi qui puis sa mere fus
Il conuoissoit ta consciance
Si fist de toi chambre et despense
Cil qui du ciel est dominus

Teus se mist par tel raison
Cilz qui suscita lazaron
Qui nului a pechié nen orte
Quant receus la noncion
Delangre qui dit abas son
Marie ne te desconforte
Je sui cil qui grace taporte
Car en toi prendra mancion
Cil par qui la mort sera morte
Dont uuri de ton cuer laporte
Et il fu maintenant tecum

Benedicta fus tu tres la
Que Diex en tes flans sa ombra
Quar ta vertus si est si grande
Que contre droit charmer ouvra
Quant ta virginitet garda
Dont alengre feis demande
Tu dis que li vrais Dieus memande
Que de son cors fera osfrande
En moy c'onques hons natoucha
Bien weil que Diex sagrace espande
En moi cest ce que je demande
Il respondi benedicta

Tu le savras par la vertu
De lui que tuas conceu
Cest ce qui le tefera croire
Hee; haute mere au roy Jhesu
Par toi fu le mal abatu
Car ceste parole fu voire
Dieu nasqui de toi sanz mescroire
Qui de la meson lede et noire
Rompi puis ce di la palu
Et la loy que tenons encoire
Certainement la nous fist croire
Dame a cestui mere fus tu

In mulieribus tant plus
Que li soulaus est miex veus
Que mis des cours du firmament
Est aussi plus grant ta uertuz
Que fame que veïst hons nus
Car celle es qui touz biens pourprent
Valeur atoi nulle ne se prent
Fors la ton fil tant seulement
Decui tous li biens test venus
Qui tame et ton cors ensement
Couronna ton fil humblement
Lassus in mulierubus

Et benedictus soit Jhesus
Le poissant pere delassus
Qui de toi volt faire samere
Par toi fu sathen confondus
Et le sien malice abatus
Et par le vouloir dedieu lepere
Moult fu sa venue amere
Au sathan quant Diex vint enterre
Il mist dont son malice jus
Dame resplandisant et clere
Ton cors qui nous tret demisere
Soit louez et benedictus

Fructus descendi de lassus
Qui en ton cors fu espandus
Douce vierge pure et saintime
Par toi anemis fu vaincus
Que Dieu le pere de vertus
Qui li forma tel si logime
Dont point ne conut la sosfime
Mes la concessance en labisme
Li de moustra li roys Jhesus
La le lima de telle lime
Qu'il prist des siens truage et disme
Dame des ciex cefist fructus

Ventris. icilz saint esperis
Qui volt raemplir paradis
Avoit misse toute sentente
Sifu pour pecheurs espris
Damour qui fu de si haut pris
Qu'an toi dame torna sentente
Et enta de lui entoy lante
De quoi puis en feus dolente
Quant encrois mourir le veis
Moult ama homme damour gente
Quant pour lui paia telle rente
Dame cil qui naqui ventris

Tui ta grace soi enmi
Tout ne laie je deservi
Tres douce virge nete et pure
Dutout me met en toy et fi
En ta tres grant douceur mafi
Et me met dutout en ta cure
Dame ou pitié sorlit et droiture
Moy pecheeur outre mesure
Pour Dieu ne ireet en oubli
Tatres grant douceur maseure
Quar tu me pues geter dordure
Se soit ta voulenté tui

Amen tu qui saint Julien
Sauuas sire quar medesfen
De tout pechié et detout vice
Et amoi aidier si en ten
Que lanemi en son lien
Par mes pechiez ne ma sorbice
Ainz aiez vers moy cuer propice
Ja mon pechié ne me honnice
Mes ci demoy garde te pren
Quant il faudra que lame en isse
De mon cors que je ne perisce
Mes avecques toi la retien