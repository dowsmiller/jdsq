Pour ce que je voi grant partie
Du monde qui met s'estudie
A li un l'autre decevoir
Veil dire .i. dit qui tout est voir
N'en puis mais se j'en sui hais
Mes je tiens ceuz por fox nais
Qui tant se fient estre fors
Et en la force de leur cors
Que il ne leur chaille de l'ame
Diex il n'est si belle dame
Ne si fort homme tant soit fier
Que mort ne face trebuchier
Personne qui a a mauris
Ne se devroit ja orgueillir
De l'estat du monde veul dire
Par amours n'en aiez pas ire
Car partout a trop a reprendre
Aucuns aiment mieus a  entendre
Une folour quant on l'a dit
Que a chose dont vient profit
Mais pour ce ne lairai je mie
Que pure verité ne die
Diex Gart qui l'orra sanz noisier
saint Pol si le veult tesmoingnier
Car celui doit bien jeuner
Qui a point ne veult labourer
C'est .i. certain enseignement
Or entendez bien sainement
Il sont .ii. paire de labours
Li uns d'aquerre bonnes meurs
L'autre est ouvrer des escriuains
Ces .ii. urages sont certains
Personne qui set son mestier
Dont elle puet pain gaaignier
Doit loer Dieu parfaitement
Et conforter la povre gent
De ses biens que Diex li envoie
Diuerse gent vont par la voie
L'un demande pour Dieu sa vie
Et l'autre la boe nestie
Le tiers si fait vaissiaus d'argent
Li un achate et l'autre vent
Les autres seruent d'autre guise
Qui ne se mueuent de l'eglyse
Les marchéans les laboureus
Les soustiennent de leur labours
Noble chose est que de donner
Et chetive de demander
Celui qui donne se franchist
Et celui qui prent s'aservist
Mais chascun ne puet pas avoir
Grasce d'amasser grant avoir
Ceuz qui sont riches sages sont
Quant a la povre gent bien font
Mais par le monde queurt .i. vice
Qui est apelez avarice
Qui pluseurs gens en enfer maine
Il a .vii. jourz en la semaine
De quoi veil .i. petit parler
Vous les oez souvent nommer
Les nons qu'il ont leur sont venus
Des .vii. planetes de lassus
Aussiques a il .vii. estas
De gens au monde sa jus bas
De comparer veil par mon cours
Aus .vii. planetes et aus jors
Le dimence est jour de repos
Et pour ce tant bien comparer l'os
Au soleil c'est le non de Dieu
Aler doivent de dous cuer pieu
Au moustier chascun et chascune
Le lundi est dit de la lune
De mars pren selonc le mardi
De mercure le merquedi
Le ieudi de jupiter si est jus
Et le uendredi de venus
De Saturnus le samedi
Or entendez je vous empri

De dimenche est .i. digne jor
si com le soleil rent luour
Plus qu'autres planetes ne font
Aussi cenz qui bonne foi ont
Vont deuotement au mostier
Au dimence de cuer entier
La messe oir et le sarmon
Voir ce n'est mie sanz raison
Se nostre seignor se courouce
Quant les gloutons plains de reproce
Vont en la tauerne ou il boiuent.
Quant oir le seruice doivent
Et font traire du plus fort vin
La bonne viande bien Matin
Vont acheter il le couvient
Et se par aventure avient
Que li uns d'eulz vait au moustier
L'autre le vendra sachier
Par la corne du chaperon
Et li dit vien t'en si beuron
Ne te chaut d'ester ci plus
Il m'anuie je le t'afi
Vrais Diex il ne leur desplet mie
D'estre du main jusqu'a complie
En la maison du tauernier
Ne font fors crier et noisier
La sont aise sus le coute
Souvent faut que l'oste les boute
Hors de l'ostel tant y sont tart
Le vin que le foie leur art
Et quant ce vient a l'endemain
La teste leur deüst et la main
Leur tramble lors vont par effors
Au poil du chien qui les amors
La recommencent le trumel
Et quant reuiennent a l'ostel
Il batent demmes et enfans
Aussi gatent les mescheans
En .i. jour par leur lecherie
De quoi leur femme et leur mesnie
Vesquissent bien une semaine
Voire ont fait plus d'eure vilainne
Au dimanche qu'autre jour
Mais certes c'est trop grant folour
Du premier vous lairai ester
Du secont estat veul parler

Car par le lundi entendon
de la lune prent son non
La lune est frosee fresche et tendre
Par cela nous poons entendre
L'estat de gent religieuse
Qui doit estre douce et piteuse
Aussi comme la lune rent
Yaue quant est plaine souvent
Doivent gent d'ordre grant plenté
Euure faire d'umilité
Mais le diable les tarie
De bouter en ypocrisie
En vainne gloire bien souvent
Ceulz qui por le los de la gent
Font en cest monde penitance
L'euangile dit sanz doutance.
Que il ont ja eu le louier
Nus ne se doit por bons jugier
Jhesucrist dist que cil sera
Essauciez qui s'abaissera
Cil est sages qui poi se prise
Du tiers estat dirai la guise

Mardi vient de mars par droiteur
Mars senefie l'escripture
Diex de bataille pour tant di
Que puis comparer au mardi
L'estat de chascun chevalier
Qui pour le Filz Dieu essauchier
Se doiient combatre a effors
Le droit doivent seurer des tors
Et juger loiaument touz jours
Mais maintenant en pluseurs cors
Ne veult on povres genz oir
Aus avocas couvient blanchr
La main d'argent non pas de chiaus
Les chevaliers si sont trop chaus
D'aler tournoier et jouster
Mais miex leur vousist conquester
Le saint sepulcre ou Dieu fu mis
Les Sarrazins on ja occis
En garnade moult de no gent
Nous voions tuit communaument
Qui l'un crestien l'autre ocist
Le grant menjue le petit
Les laboureus sont trop folez
Fain et avainne vin et blez
Prent on seur eulz soir et matin
Voir ce n'est mie larrecin
Mes c'est toute qui poi
Mains vaut

Dv merquedi parler me faut
Qui seur la planete mercure
Prent son non ce dit l'escriture
Pour ce selonc m'entencion
Des marchéans vous parleron
Ou doit en tous les lieus amer
Les marchéans et honnourer
Qui veulent ouvrer loiaument
Mais on m'a dit n'a pas granment
Que qui loiauté veut tenir
Qu'a grant paine se puet chevir
Il faut mentir et parjurer
Et le plus biau dehors moustrer
Qui veult avoir sa cheuisance
Bonne gent c'est grant meschëance.
Quant on met Dieu en nonchaloir
Pour amasser trop grant avoir
L'en soloit croire .i. marchant
Par sont dit mais d'ore en avant
On voit tant de fauses mesures
De termoiemens et d'usures
C'on ne se set en qui fier
Se je vouloie deslier
M  langue en disant verité
Voir on ne m'en savroit ja gré
Des marcheans a tant me tais
Diex ament trestous les mauvais
Dv cinquieme estat vous diron

Car le ieudi entendon
Ce sont les laboureurs de terre
Qui pesent tout d'aquerre
Les biens dont sommes soustenus
Mais les uns en sont de ceuz
Par une tres mauvaise guise
Car il labourent par faintise
De par main demandent loier
Afin de leur journee avoir
Et se heent c'est sanz douter
Ce qu'il deussent plus amer
C'est sainte eglyse clerc et prestre
S'il vousissent passiens estre
Plustosttost qu'autres fussent savez
Je croi qu'il en y ait assez
Il vouroient que pain fust chier.
Quant ont de pain plains leur grenier
Ne di pas qu'il soient tous tiex
Entendez si en voudrez miex

Parler vous veul du vendredi
Et puis aprés du samedi
Sarez les .vii. estas tous sus
Le vendredi vient de venus
Venus senefie luxure
Moult de genz y metent leur cure
A faire tretouz leur delis
Bonnes viandes et bons lis
Et bones robes a vestir
Orgueil fait le monde lynir
Trop fort souprent femmes et hommes
Se regardon de qui nous sommes
D'estre orgueileus n'arons talent
Se pensons a l'engendrement
Voir ce n'est pas chose moult nete
Au premier ne sommes que glete
Tant com viuons ne valons riens
Le plus c'est plain sac de fiens
.I. arbre rent fueilles ou fruit
Mais de nos cors c'ordure n'it
Il n'est bouche ne si biau nez
Dont il n'isse d'ordure assez
Et tantost com nous sommes mors
Vous povez savoir que le cors
Put plus que d'autre creature
Les vers font de nous leur pasture
Pour ce est il fol qui s'orguelist
Afiner me couvient mon dit.

Du samedi se Dieu me saut
A cel jour le semainne faut
Le samedi si prent son non
De saturnus et nous trouuon
Qu'il n'est estoile si diuerse
Comme ele est et pour ce j'enuerse
Sur li l'estat de povreté
Trop y a de diuersite
Car cil est povre d'esperit
A qui povreté enbelist
Povres y a d'autre maniere
Qui n'ont de rien povreté chiere
Car moult volentiers S'il pooient
Riches et poissant deuendroient
Mais il n'i pueent avenir
On voit bien povre devenir
Aucunes gens par mescheance
et les autre par leur enfance
Qui ne veulent leur amis croire
Les uns sont povres par tºp boire
Les autres par le Dieu du de
Quant se voient a povreté
Il maugrient saintes et sainz
Les autres perdent piez et painz
Par meffait ou par maladie
Aucuns musars par leur folie
Se desesperent bien souvent
Ceulz sont povres parfaitement
Car il perdent le cors et l'ame
Pour ce tout homme et toute femme
A qui Diex a preste avoir
Doit conforter a son pooir
Ceulz c'on voit qui en ont mestre
Mes l'un ne veult l'autre aider
Diex .i. petit de secourance
Gete homme de desesperance
Roys alixander. est finez
Les biaus dons ne sont mes donnez
et s'on donne je vous crëant
Si n'est ce fors en recreant
S'un bourgois ou .i. chevalier
Donne sa robe a .i. barbier
Ou a .i. autre menestrel
Il couvient qu'il serve a l'ostel
et y fera mainte coruee
Tant qu'il maudira la journee
Qu'il prist la robe car plus chiere
Li couste que d'une frepiere
Douce gent petit vaut tel don
Tel dous resamblent au lion
Car grant le lyon veut mengier
Les bestes prent fort a hucher
Elles y vient sanz respit
Elle prent qui li abelit
Quant toute ne la puet user
A un autre le va donner
Mais s'il avient a l'en demain
Que le lyon n'ait point de fain
Tantost la beste mengera
A qui son remanant donna
Son don n'est gaires profitable
Or oez .i. mot tout notable
Vous veez le jour des estrines
Que on presente les dousenes
De froumages es granz mesons
Dont on renuoie cras chapons
Ja n'i alast on riens porter
Se on n'en cuidast amender
Tiex dous plaisent petit a Dieu
Mais ce c'on donne de cuer pieu
El non du tres dous Jhesucrist
C'est le don qui vient a profit
Car a .c. doubles est rendus
Mais uns usages est venus
Que l'en lait les povres jeuner
et fait on les biaus dons donner
A ceulz qui n'en ont nul mestre
Pour ce dit on en reprouvier
C'est au cras pourcel le cul oindre
En la fin de mon dit veul ioindre
.I. mot qu'ai oÿ mainte foiz
Pour ce te donne de mes pois
Que de tes feves veul r'avoir
S'il vous samble que je di voir
Si m'en creez seurement
et se vous avez aisement
Si me faites aucun confort
Diex vous Gart de vilainne mort