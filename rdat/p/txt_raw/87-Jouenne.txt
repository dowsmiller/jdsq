Un preudons prist dame iouenne
Une moult orguilleusse dame
Et si tres despiteusse estoit
Que riens vaincre ne la puoit
Tant que par aventure avint
Que cel preudomme li dist
Jouenne alons vëoir vos ueces
L'en i fait sentiers et adreces
Et en nos bles et en nos pois
L'en nous honnist tout nos tremois
Et nous devons si com moi semble
Estre moult bonne gent ensemble
Comme jonnes gens que nos sommes
Mout est or bien chargie de pommes
Vostre pommier et de moult blanches
Il n'a pas d'ici jusqu'a planches
Homme qui miex resemble faux
Mes enging se tu ne me faus
Je te metrai trop bien a point.
Boi iouenne se Diex me doint
Joie de quanque j'ai ou monde
Ne par Dieu ou tout bien habonde
Onques ne le dis par nul mal
Car vous estes dame loial
Et pour ce vous espousai ge
Boi chetif las c'apotai ge
Quant vins en vostre compaignie
G'estoie blonde et bien pingnie
Et fille de moult bonne gent
Et ving bien trousse d'argent
Ou il n'avoit point de rechange
Et s'aportai et linge et lange
Et couste en lit et coutepointe
Et huche moult belle et moult cointe
Et .iiii. paire d'orillers
Et .v. paire de cheurechies
Me cuidiez vous souz piez tenir
Nenil si puisse je venir
A la vraie confession
Je sui bien en possession
D'estre touz jours dame de vous
Boi iouanne si estez vous
Et de moy et de quanque j'ai
Voirement le sui et serai
Que j'ai .i. art plus que dëable
Iouenne ce n'est mie fable
Se vous voulez tenir en ceste
Ja par Dieu par cist ne par ceste
Ne lerai que je ne m'i tieingne
Et mau grant damage me veigne
Se vous n'estes coups se je vif
Iouenne aussi est le baillif
Par aventure et le viconte
Mes preudefame qui crient honte
Se doit tenir a son seaignor
Ore iouenne par amor
Et pour sainte natiuite
Ne me tenez pas en vite
Je sui jonne et grant et fort
Avis m'est que vous tort
De commancier si male vie
Esfondu soiez vous en abisme
Ce faites vous qui commanciez
Mes vous en serez courouciez
En la fin ou je i faudrai
Car touz jours miex de vous vaudrai
Et iront mes raisons avant
Je l'ay voue or m'en avant
Celui qui bien faire le puet
Ore iouenne il vous estuet
Cuire des pois car je m'en uois
Atandez mous n'en poues mois
Pois avrés vous par auanture
Et Diex me doint male aventure
Se vous n'avez de la poree
Si en sui je mal estoree
Mes c'est pour faire le rebours
Et me deussier comme .i. ours
Batre si ferai je la dame
Vaudra or miex homme que fame
Par dëable qui se pendi
Nenil voir Dieu le desfendi
C'est ore le plus et le mains
Que miex valent mes blanches mains
Et mes biaus bras et ma figure
Damage est quant tel creature
Espoussa onc tel rodoen
Hé; mal me leuasse je ouen
Quant onc espoussai ceste fole
Et le bon baron saint nicole
M'en delivre c'el ne s'amende
Agua chie or faut ci bende
Trop sui bonne a ton eus
Car tu ne vaus ne tu ne pues
Fors tant com je te fais valoir
Certes trop te pourras douloir
Quant de partir nous covendra
Et certes par tans auendra
Se le cervel m'esmuet .i. poi
Avoi dame iouenne avoy
Sousfres encore vostre engoisse
Qui me tient ore que ne te laisse
De ma quenouille coup pullant
Par Dieu je te ferai sullant
Le front et le mussel de duel
Je voudroie mourir mon weil
Quant je regarde ma biauté
Et je te ferai loiauté
Certes dëables le verront
Et ou sont ceus qui ce seront
A cel mengier ja Dieu n'i veingne
Boi iouenne se Diex me doint
Qui joie et santé vous doint
Sont les pois bien salez a point
Que je vous commandai a faire
C'est .i. mes qui trop me puet plaire
Je n'ai touz jours esté norri
Par Dieu vilain mesiau porri
Tu n'i avras ne pois ne feue
Enciez changerai .i. poi d'eue
A vostre poree esloignier
Or tost trop povez polognier
En non Dieu iouenne il m'anuie
Benoit soit ce que on estuie
C'est de la poree d'ersoir
Par Dieu vous ne dites pas voir
Ainz mentez par mi la guargate
Mengiez ant plaine ceste jate
Ja ne vous isse elle du ventre
Tenez passion vous i entre
Qui vous rut mort enmi ceste ere
Or iouenne il me couvient taire
Il m'est avis que c'est du miex
Vous dites voir si m'aist Diex
Vous savez bien qu'estre couvient
Debonnaire quant plus for vient
Et tant plus en grouceriez
Et tant plus que folz feriez
Or sus vous estez trop saoul
Que fust cil a chastiau Raoul
Qui de nous .ii. fist l'asemblee
Miex venist que on m'eüst emblee
Quant g'ere genne ciez mon pere
Par poi que ne m'en desespere
Quant c'est vilain ne me lest
Faire ce qu'a faire me plest
Or sus c'est disner a chanoingne
Boi ja Diex ne m'i part d'essoigne
Se je ne vous oste la nape
Veez du dëable comme elle hape
Elle est du lignage a escoufle
S'elle me prissast une moufle
Ne ne cremist ne ne doutast
Ja si laidement ne m'ostast
La nape comme elle m'a ostee
Mais je li ferai tel tostee
Ou elle avra assez a mordre
Fol sui quant l'ai laissie amordre
Au premier a moi mestrier
Or m'a laissie tout estraier
Et ma uiande a espendue
A male hart soit el pendue
Et li et toute sa baniere
Elle portera la baniere
Je cuit quel porte portera les brais
Voire maugré que tu en aies
Et les braies et le braiel
Va si t'en plaing a ton aiel
Se tu en cuidez avoir droit
Harou qui me tient orendroit
Qnt je n'enrage toute vive
Quant cel villain pullant estriue
De ce que a faire me plaist
Je serai dame se Dieu plais
Voire si l'avoit pris a main
Et Diex m'envoit mau jor demain
Se je ne
ou a trois
J'ai esté ce n'est mie drois
Trop preudefame ou que je fusse
Plus que voisine que g'eusse
Mes or deurai ge putain
En despit de vous dant vilain
Or vous couvient estre soufrable
En non Dieu iouenne au dëable
Soient celles qui te resemblent
Miex me uenist o ceus qui emblent
Avoir fait compaignie .i. an
Mes foi que je doi saint iehan
Je m'en vengerai se je puis
Se je truis ou mailliere ou puis
Je t'i balencerai avant
Que je soie d'ore en avant
En tel doleur en tel tempeste
Qu'a bon jor ni a bonne feste
N'ai je pais a iceste lasse
Et c'elle voussist plus l'amasse
C'onques ne fis pere et mere
Mes tant la truis sure et amere
Et plaine de male boidie
Riens ne di que elle ne desdie
Di weil poree j'avrai pois
Toute rien me fait sus mon pois
Et se je weil char de bacon
Lors met elle cuire .i. tacon
De la plus dure vielle vache
Quelle truisse ne quelle sache
Et si ne m'osse encore en batre
A li ferir ne a li batre
Par enging me couvent ouvrer
Car je vourai si arengier
Trois fers d'alesne bien agus
Ens ou fons de ce pertus
Et puis si li desfendrai
Ou pertus ne boute son doi
Quant je li avrai fait desfence
Sera ce pechié ni esfense
S'elle se blece et i boute
Honnis soit qui pechié en doute
Iouenne ne boutez ci rien
En cest pertus je vous di bien
Que celui qui riens boutera
Ou pertuis s'en repentira
Se tu as tourne les talons
Ne lairoie pour .ii. galons
De vin que je mon doi n'i boute
Que ma pensee si est toute
A faire ce qu'il te desplaist
Or vous en sousfres si vous plest
Je vois .i. poi hors de la ville
Harou j'ai fait trop belle guille
Se ceste lasse se mehaingne
Hé; saint iehan de la champaigne
Or me sui je trop oubliee
Je m'en vois toute desliee
Bouter mon doi en ce pertus
Si essaierai quel vertus
Mon chetif de mari i a

Mout roidement son doi bouta
Ou pertus dont se repenti
Car en es pas “Hay hay”
Quant se senti pointe si cria
Douce dame Ave Maria
Cel larron vilain m'a traie
Harou harou aye aye
Je souloie estre si soutiue
Mieus m'amasse morte que vive
Non pas pour mal mais pour la honte
Car il me tenra en son conte
Que il m'ara prisse au bray
Par Nostre Dame de cambray
Qu'il m'en est grant honte avenue
Boi harou dont li est venue
Ceste grant traisson soutaine
Hé lasse comme mon doi sainne
Je cuit qu'il le m'estuet lier
Se je truis fueille d'alier
Je croit quelle me seroit bonne
Or sui je venu iouenne
Comme preus et bien et enseignie
Et qu'est ce l'en a ci saignie
Iouenne ne vous disie bien
Ou pertus ne boutissiez rien
Et que cil qui riens bouteroit
Ou pertus s'en repentiroit
Tart est main a cul pet est hors
Male joie et elle de son cors
Qui moult bien ne le vous rendra

Or nous uerron qu'an avendra
Iouenne lesson ceste noisse
Il y a de quoi plus me poisse
De nostre pre qui n'est fauchie
Qui est tout en tour deschaucie
Dant Guillaume a fauchie le sien
Aussi soies tu bel et bon
Con fauchie n'est pas mes tondu

Et il a tantost respondu
Qui n'i metroit tout son enhan
“Ne seroit tondu en .i. an”
Et celle si a Dieu jure
Que il fu tondu et touse
Nel m'otrieroit pour Paris
Que il ne fust tondu touz dis
Il la prent et bien la bati
Et trop durement la laidi
De piez de poins li donna tant
Que desus lui se va laissant
Et quant el ne pot mes parler
A .ii. dois commance a moustrer
“Il fu tondu tondu fu il”
Adont i ot .i. grant rouil
Trait soit arriere et l'esgarde
Et au dëable la commanda