Li dous Roys Jhesucris qui par annuncion
Prist en la sainte Virge sainte incarnation.
Doint ceus qui m'entendront sainte salvation.
En la crois souffri mort por no redemption.

A tous en general veil dire et raconter
.I. moult tres bel example vous vouldrai recorder
D'un bourjois qui son cuer mist tout en Dieu amer
I. moult biau fil avoit en point de marier

Li bourgois maria son enfant en sa vie.
De son avoir qu'il ot li donna grant partie
La mort prist li borjois qui ne l'espargna mie
Le sien fil appella ou durement se fie

“Biaus filz” dist li borgois “Il me couvient morir
Vas si fai mon curé par devant moy venir”
“Peres” dist li vallés “Je ferai vo plaisir
Mais j'ai grant duel au cuer quant je vous voi morir”

Le vallet ala querre le prestre isnelement
Le borjois devant li a fait son testament
Lors appella son filz moult debonnairement
Si le laise et acole et estraint doucement

“Mon enfant tu vois bien que tu n'as suer ne frere
Por Dieu fai des aumosnes por l'ame de ta mere
Et si prie por moy biaus filz qui sui ton pere
Car la mort m'a saisi qui est pesme et amere

Biaus filz toy et ta fame veil dire et enchargier
Tant comme vous vivrez que volliez herbergier
.II. povres chascun jour et donner a mengier
Par ce point vous porrez envers Dieu alegier”

“Pere” dit le vallet “En couvent le vous ay
A tous les jors du monde tant comme je vivrai
Por vostre amor .ii. povres herbergerai
A boire et a mengier largement lor donrai

Que Diex face a m'ame et a vous vrai confort.”
Lors trespassa li peres s'ala de vie a mort
Car il nous couvient tous arriver a tel port.
Adont plora son filz et ses .ii. poins detort

Or fu le borjois mort et a sa fin alez
A moult tres grant honor fu son corps enterrez
Son fil tint son avoir si fist des biens assez
Diex fu de tout son cuer servis et honorez

Entre lui et sa fame menerent sainte vie
La dame fu d'enfant de nouvel acouchie
Dieu en ont mercié et la Virge Marie
En sa gesine fu moult richement servie

Huit jors devant Noel si com trouvons lisant
Fu la dame acouchie d'un moult tres bel enfant
Or orrez ja comment l'ennemi souduiant
Volt tormenter la mere et le petit enfant

Mais Diex y estendi largement ses vertus
La veille du Noel quant le soir fu venus
Fu li bourgois en cuer durement irascus
Ainsi com vous orrez se je sui entendus

En guise d'un povre home s'en vint li Satenas
Moult fist le mehengnié et contrefist le las
Le borjois l'encontra si le prist par les bras
Belement en l'ostel l'en a mené le pas

Mais li Rois Jhesucris qui tous les biens depart
En semblance d'un povre vint en l'ostel tout tart
Et jouste l'ennemi qui fu de l'autre part
Si tost com le choisi si se n'est d'autre part

“Preudons” dist li bourgois “Volez vous herbergier”
“Oil” dist li sains hons “Car j'en ai grant mestier”
“Entrez ens” dist li hostes “Bien vous ferai couchier
Et si avrez assez a boivre et a mengier”

Or fu Diex et dëables ensamble en la maison
Li borjois ne sot mie quele estoit lor facon
Sa chamberiere apelle si li dist sa raison
“Serf moi ces .ii. preudommes sans noise et sans tencon

Il est ennuit la nuit que li vrais Diex fu nez
Por ce veil bien qu'il soient servis et honorez
Je m'en vois aus matines .II. cops sont ja sonnez.”
Cele dist “Volentiers puis que vous le volez”

“Hostes” dist Jhesucrist “Aveques vous irai.”
Li borgois respondi “Moult joians en serai
Et quant nous en venrons moult aise vous ferai”
Lors s'en vont au moustier n'i font plus de delay.

Or s'en va li bourgois avec le creatour
Mais il ne cuidoit pas qui fust le sauveour
Ensamble s'en alerent n'i font point de sejour
L'ennemi demoura por faire grant dolor

L'enemi demora qui fu au feu assis
Et faisoit le malade et le maltalentis
La meschine l'apele et li a dit “Amis
Ce que voudrés mengier tantost vous ert tramis”

“De mengier” dit li dëables “Ne me prent nul talent
Mais j'ai si tres grant soif que la bouche me fent
Vas tost a la fontaine que je sai vraiement
Quant je avrai beu j'avrai trespassement”

La fontaine de quoy li dëables demandoit
Estoit hors de la ville et grant presse y avoit
La dame de laiens qui de l'enfant gisoit
Dist a sa chamberiere erranment qu'ele yroit

La pucele l'entent si prist .i. pot errant
A la fontaine ala moult durement courant
La dame si s'en dort par delez son enfant
L'ennemi se dreca si vint au bers courant

Le petit enfant prent si le desvolepa
Tout nu entre ses bras au feu l'en aporta
Ou grant brasier l'enfant tantost ou feu geta
Puis s'est esvanoys laiens plus n'arresta

Dedens le grant brasier en la douce rousee
Sa tendre char fu tost gregie et embrasee
La meschine s'en vint s'est en l'ostel entree
Quant ne treuve leur oste si est toute effraee

Le brasier vit moult grant qui fu amoncelez
Et le pié de l'enfant qui estoit embrasez
Paor ot en son cuer mais nul mot n'a criez
Ses poins bat et detort ses cheveus a tyrez

Hors de l'ostel issi si s'en cuert au moustier
Ou ses sires estoit pour Damedieu prier
La pucele li conte de l'enfant l'encombrier
Que ses ostes avoit geté ens ou brasier

Quant li sires l'entent au cuer en ot grant rage
Du grant duel que il ot li est taint le visage
De Dieu a regardé le glorieus ymage
Doucement le reclaimme de trestout son corage

“Ha” fait il “Jhesucrist qui en crois mort souffristes
Et a ceste journee de la Virge nasquistes
Sire confortez moi par vos saintes merites
Gardez moi mon enfant por qui mon cuer est tristes”

Puis va devant l'ymage de la Virge Royne
Por sa fame desprie qui gisoit en gesine
Adont a li borgois huchiee sa meschine

“Or tost” dist il “Vas t'en a l'ostel maintenant
Et si n'en fais ta dame ne chiere ne samblant
Tu prendras .i. blanc drap si y metras l'enfant
Si le met en l'escrin dessi a l'ajournant”

La pucele s'en torne que plus n'i demora
En l'ostel est venue l'enfant tantost pris a.
En .i. drap l'envolepe en l'escrin le bouta
Son mestre vint aprés forment se dementa

Li bourgois en l'ostel s'en est errant venus
Jhesucrist avec lui par coi fu secourus
Les grans biens qu'il a fais li seront bien rendus
Or entendez comment diex y a fait vertus

Li borgois fist errant tantost la table mettre
Car por l'amor de Dieu voult le povre repestre
Pain et vin et viande comme a tel jor doit estre
A mis en charité et por le Roy celestre

Le Roy de tout le monde fist asseoir premier
Le borjois le semont et prent a efforcier
Jhesucrist le regarde prist loy a aresner

“Hostes” dist Nostre Sires “Savez que vous ferez
Aportez moi le mes qui est envolepez
Ou drap de cel escrin qui ore y fu portez
Car j'en voudrai mengier tele est ma volentez”

Quant li borgois l'oÿ si ot merveille grant
De ce que cil li va tel chose demandant
“Amis il n'i a riens” diex li respont errant
“Sire je vous requier c'om le m'aporte avant”

Quant li bourgois l'entent si commence a penser
Par la chamberiere a fait l'enfant aporter
Devant Nostre Seigneur le va desvoleper
Adont a li bourgois commencié a plorer

Li bourgois .i. coutel a sus la table pris
A son hoste le baille si li a dit “Amis
Trenchiez ent s'il vous plest car il est bien rostis”
Adont prist le coutel li bons roys Jhesucris

Du lonc et du travers sus l'enfant en fist crois
Et si l'a alené en la bouche .iii. fois
Lors ot li enfes vie et crie a haute vois
Lors se part de leens li Rois de tous les roys

Si tost com li bourgois vit son enfant en vie
Lors sot il bien que Diex li filz sainte Marie
Avoit laiens esté et en sa compaignie
Ses mains tint vers le ciel jhesucrist merci crie

Adont acole et baise doucement son enfant
A sa mere le porte et tout li va contant
Quant la dame le sot si ot merveille grant
Lors firent plus de bien que n'orent fait avant

Li enfes a .vii. ans fu a l'escole mis
Des lettres sot assez en Dieu a son cuer mis
Son pere li conta comme Diex Jhesucris
L'ot rescous et tensé des mains a l'anemis

Ou borc de ValenciennesAvindrent ces vertus
Ainsint sont bones gens du vrai Dieu secorus.
Si li prions de cuer et li rendons ca jus
Par coi nos ames soient en ses sains ciex lassus