N'est pas oiseus qui fait bone oevre
Li trouverres qui sa bouche oevre
Pour bone oevre conter et dire
Mais qui bien treuve plains est d'ire
Quant il n'a de matere point
Jolivetez semont et point
Mon cuer de dire aucun biau dit
Mais n'ai de coy car tout est dit
Fors ce que de nouvel avient
S'il scet aventure nouvele
Qu'il face tant que la nouvele
Qu'il face tant que partout aille
Et que son gros francois détaille
Por faire oevre plus deliaie
Por ce ai ma lange liaie
Qui que mentiegne a apensé
Por ce ay de nouvel pensé
Car tel matiere ay porpensee
Qui onques n'ot en sa pensee
Ne Sarrazins ne Crestiens
Por ce que mors est Crestiens
De Troyes cil qui tant ot pris
De trouver ay hardement pris
De mot a mot metre en escript
Le tornoiement Antecrist.

Il avint aprés cele emprise
Que li francois orent emprise
Conter le conte de Champaigne
Li rois Looys en Bretaigne
Mena son ost sans point d'aloingne
Que mors est li quens de Boloigne
Dont li francois orent fait chief
Lors trouverent a grant meschief
Li membre et foible et mal bailli
Quant le chief es membres failli
Et se trestrent trestuit arriers
Fors Mauclers qui tant estoit fiers
Qu'a merci ne daignoit venir
Bien cuida Bretaigne tenir
Contre le roy par son desroy
Com cil qui avoit cuer de roi
Et qui estoit plain jusqu'a leur
De hardement et de valeur
De courtoisie et de largece
Lors ne me pot tenir perece
D'aler en l'ost le roy de France
Tant fis en cel ost demorance
Que de Bretaigne fu partis
Li rois de France et fu bastis
Li acort de la grant descorde
Que cilz roys si com le recorde
Avoit au conte de Bretaigne
Por ce que n'ert pas moult lointaigne
La forest de Broceliande
Mon cuer que souvent m'en commande
Faire autre chose que mon preu
Me fist faire ainsi comme veü
Que en Broceliande iroie
Je m'entornai et pris ma voie
Vers la forest sans plus atendre
Car la veité voloie aprendre
De la perilleuse fonteigne
.I. espie ou ot fer d'Andangne
Dont la meure n'estoit pas trouble
Et ot haubert a mele double
Porte qui puis m'orent mestier
Sans tenir voie ne sentier
Chevauchai .iiii. jors entiers
Sans tenir voie ne sentiers.
Que par mi une gaste lande
Me mena en Broceliande
Qui moult est espesse et obscure
En la forest par aventure
Perdi la sens de mon sentier
Li soleus se voloit couchier
Qui avoit faite sa jornee
Mais la clartez m'est rajornee
De la lune qui lors leva
Mais au lever son vis lava
En la mer ains que fust levee
Et qu'ele se fust bien lavee
Bien parut a sa clere face
Car ne cuit pas que jamais face
Si bele nuit com lors faisoit
Car se la lune cler luisoit
Ses puceles tout ensement
Enlumine ce me sambla
Que s'onques nuis jor resambla
Cele nuit resambla le jor
Sans faire aloigne ne sejor
Vi la fontaine prez de moy
Ce fu la quinte nuit de may
Que le tornoy par aventure
La fontaine n'ert pas obscure
Ains ert clere com fins argens
Moult ert li prez plaisans et gens
Qui sombroioit dessous .i. arbre
Le bacin le perron de marbre
Et le vert pin et la chariere
Trovai tot en itel maniere
Comme la descript Crestiens
En plus clere eue crestiens
Ne recut onques jor baptesme
Ne sambla pas que ce fust cresme
Quant le bacin ting a la main
Tout autressi le puisai plain
Com se la vousisse espuisier
Tout le firmament vi troubler
Quant j'oï puisie lors vi doubler
Cele troubleur a .iiii. doubles
Et se mil temps fu nous et troubles
Quant j'oï sus le perron versé
Je qui tous seulz y fui lassé
Ne talent n'en oÿ de mentir
Mais le ciel oÿ desmentir
Et esclairier de toutes pars
De plus de .vc.mile. espars
Est la forest enluminee
Se tout li ciex fust cheminee
Et tout le mont arssist ensamble
Ne feïst il pas ce me samble
Tel clarté ne si grant orage
.C. fois maudis en mon corage
Par quel conseil ting la mon erre
Car a chascun cop de tonnerre
La foudre du ciel descendoit
Et tronconnoit et porfendoit
Par mi le vois chesnes et four
Or escoutez com je fui fous
Et esperdus et entrepris
Qu'encor plain bacin d'eue pris
Et sor le perron le flati
Mais se le ciel ot bien glati
Et envoié foudres en terre
Lors doubla la noise et la guerre.
Que j'oï mené a tout le monde
Car de tonnoirre a la reonde
Toute terre senti trambler
Je cuidai bien que assambler
Feist Diex ciel et terre ensamble
Ce fi folie ce me samble
De .ii. fois le bacin widier
Mais je fis par mon fol cuidier
Car le temps a paisier cuidai
Quant le secont bacin widai.
Mais lors apercui que qui cuide
Il a dedens la teste wide
Car en .c. nuis ne puet avoir
De cuidier plain poing de savoir

Cuidier me vint a grant meschief
Car le ciel vi de chief en chief
Si descousu et si ouvert
Qu'en poist bien a descouvert
Veoir en parvis qui peüst
Les yex dont veir y peusst
Et tuit cil qui en parvis sont
Pueent bien vëoir tout le mont
Sans couverture cele nuit
Qui qu'il veissent moy ce cuit
Virent il bien la lor merci
Drois est que je les en merci
Car il font bien amercier
Ne doi je bien ceulz gracier
Qui de meschief m'ont deffendu
La foudre m'eüst porfendu
Que tous les arbres porfendoit
Mais des que bien me deffendoit
Fist le tonnoure de partir
Quant ot lessie a espartir
Plus ne tonna ne plus ne plut
Tout ot le ciel quanqu'il li plut
Recousu et rafaitie tout
Le cousturier qui l'ot du tout
Si c'onques n'i parut cousture
Apres cel temps fu moult oscure
La nuit car ja s'estoit couchiee
La lune qui ert traveillie
D'errer parmi le firmament.
Lors cuidai bien se Diex m'ament
Que por ce que paor n'eüst
Du tonnoirre qu'alee fust
Plus tost que ne soloit couchier
Lors commenca a aprochier.
Li jors dont l'aube ert ja venue
Joie furent en sa venue
Trestuit li oisellon menu
Qu'a avole son et venu
De partoute Broceliande
En broce n'en forest n'en lande
N'en vi mais nul tant amassez
Sor le pin en vi plus assez
Que ne n'i vit calogrenans
Et faisoient de divers chans
Une si douce melodie
Que a ma mort ne a ma vie
N'en querisse avoir autre gloire
Encor quant me vint a memoire
M'estoit il vraiement avis
Que c'estoit terriens parvis

Tant ont chanté en lor latin
Li oiseillon que plus matin
L'ont fait lever qu'il ne soloit
Le soleil por ce qu'il voloit
Oir le chant des oiseillons
Li services fu biaus et lons
Qu'il furent a lor creator
Li soleus qui ot pris son tor
Erra tout droit vers occident
Et monta droit el firmament
Por tout le monde enluminer
Quant devant moi vi cheminer
Par le vois .i. mor de Mortaigne
Qui sist sor .i. destrier d'Espaigne
Et chevauchoit sans atendue
Par mi une viez voie herbue
Menoit .i. trop riche hernois
.I. grant destrier espaignois
Faisoit conduire devant soy
Des sommiers le conte ne soy
Mais bien en y ot .c. et mes
Onques hons mortez n'i vit mez
Si grant hernois ne tel charroi
Vers moi broche a grant desroy
Li mors qui aperceue m'ot
Je montai sans lui dire mot
Qu'il ne me son preist a pié
Et pris a ma main mon espié
Que au pin apuié avoie
Et cil qui guerpi ot la voie
Brocha vers moy sans nul respit
Bien cuidai que tuit a despit
De ce que ne saluai pas
Vers lui alai le petit pas
Que j'avoie trop grant hideur
Qu'il ert de si haulte laideur
Com les porroit dire de bouche
Mais Diex le fist a une couche
Si tres roidement abuissiez
Que la teste avant trebuchier
Li couvint du destrier a terre
Lors cuidai bien que nostre guerre
Fausist quant le mor vi a pié
Car je le voil a mon espié.
Encontre la terre espoier
Mais aussi pense apuier
Les pié a une roche bise
Dont le mor a la hante prise
Et la me volt el cors baignier
De paor me couvint saignier
Quant en piez est li mors saillis
Trop cruelment fusse assaillis
Se de lui m'osasse deffendre
Couart fui si ne voil atendre
Ains li ai m'espee rendue
Et li mors a la main tendue
Et l'a prise sans demourance
“Clerc fait il par tel couvenance
Que tu me suivras ou que j'aille
Soit au tournoy ou en bataille
Quelqu'aventure que t'aviengne
Je ne gart l'ore que cy viengne
Mes sires monte maintenant”
Et je li respondi “Commant
Couvient il dont que je te suive”
“Oil dist il ou pais ou trieuve
N'avras orendroit ne t'occie”
Lors li dis “En ta compaignie
Irai quant aler m'i couvient
Mais qui est cilz sires qui vient
Apres toi et comment a non.”
“Le te dirai non frere non
Dist il mais monte sans arrest
Quant serons fors de la forest
Quanque tu voudras demander
Te dirai sans contremander.”

Lors ay mis le pié en l'estrier
Et chevauchames par estrief
Par mi le bois andui ensamble
Li hernois ert ja ce me samble
Esloigniez .ii. liuues galesches
Fors du bois entre .ii. breteches
Aconsuivismes le hernois
Lors ay dit au mor de ma vois
“Comment as tu non bras de fer”
“Dist il qu'en la palu d'enfer
Recui regeneration.
Je fui de fornication.
En cest monde principoteres
Et si sui en enfer noteres
Por metre pechiez en escript
Je sui chamberlens Antecrist
Et gart son or et son argent.
Apres moi vient a trop grant gent
Bien a .cm. couvert de fer
Des meillours chevaliers d'enfer
Car au Seignor du firmament
A pris si grant tornoiement
C'onques chevalier ne vit tel
Et je vois prendre son hostel
El premier chastel que veiron
Et sachiez que nous y avron
Foison de vin et mes pleniers
Que la li doit .i. usuriers
Pleniere procuration
N'i avra sergent ne garcon
Qui ne soit yvres anquenuit
Et li ferons que qu'il ennuit
Toute nuit grant feste et lie
Et merrons vie toneillie”

Quant bras de fer raconté m'ot
Son estre trestout mot a mot
Lors venimes une valee
Et praerie grant et lee
Riviere grant et .ii. chastiaus
Fermez a fors murs a querniaus
Et a fosses grant et parfond
Pales et prencheis et pons
Y avoit et bares et lices
Breteches portes couleices
De fer vestues et chaucies
A chaennes sor les chauciees
Tornoient li pont torneis
Sor les murs et fors hordeis
Et as querniaus larges alees
Fors bailes fors tors quenelees
Et fors gaierites y avoit
La riviere au pié li batoit
Plus grant et plus rade du rone
Onques hons ne vit sous le trosne
.II. vils si tres delitables
En contant veritez et fables
Entrasmes en la mestre rue
D'un des chastiaus nostre veue
Savoit or bien ce me sambla
Car trestout li bruis assambla
De la ville a nostre descendre
Et bras de fer est alez prendre
L'escu Antecrist a la porte
De nostre hostel et l'on m'aporte
Vin de Poitou pour essaier
Et je qui que deüst paier
Bui assez que c'est grant confort
Des mains troublés et du plus fort
Car n'en croist nul si fort en France
La vile a non Desesperance
Ou Antecrist fu ostelez
La vile a non qui est delez
Esperance par son droit non
Et n'est pas de menor renon
Aincois est de greignor noblece
Droit a la mestre forterece
Vait l'en par une viez breteche
Espoir une liue galesche
Dure le travers de la ville
Escuiers y vi bien .x.mile.
Querans ostez de rue en rue
Tant y a grant presse venue
Des escuiers as hostex prendre
Que maint en y vi ce me samble
Por biaus hostex avoir a force
Et qui ains partout s'embatent
Par mi la ville s'entrebatent
Et s'entretolent les hotex
Et assez en y a d'itex
Qui par faute d'ostel vont tendre
En la pree sans plus atendre
Et es vergiers qui sont defors
Les tentes ou reluist li ors
Et li azurs et li synoples
N'espargnent vergiers ne vignobles
Que partout abandon ne saillent
Et tout estrepent et detaillent
Et tendent paveillons et trez
Et se logent par mi les prez

Ja estoit none et plus assez
Quant Antecrist ot trespassez
Les pons et entra en la ville
Encontre issirent bien .iiM.
Borgois dont tous li mains puissans
Peüst bien .x.m. besans
Esligier sans sa terre vendre
Et coururent a son descendre
Tuit li plus riche par estrief
Li coururent au destre estrier
Et prennent congié si s'en tornent
Et cil qui le mengier atornent
Ont fait savoir que tout est prest
Et Antecrist sans plus d'arrest
Commande les tables a mettre
Cil qui s'en durent entremetre
Des tables metre s'entremistrent
Par tout l'ostel les tables mirent
En loges en praiax en sales
De napes qu'il metent par sales
veïssiez ces tables couvrir
Et veïssiez coffres ouvrir
As chambellens a connestables
Et veïssiez couvrir ces tables
De pos et de hanaps d'argent
Moult servirent et bel et gent
Antecrist quant il fu assis
Avec .i. jongleur m'assis
Qui trop savoit sons poitevins
De divers mez de divers vins
Fumes plenierement servi
Mais sachiez bien c'onques n'y vi
Feves ne pois oef ne harenc
Tous les mes Raoul de Hodent.
Eusmes sans faire riot
Fors tant c'uns entremes y ot
D'une merveilleuse friture
De pechiez fruit contre nature
Flatis en la sausse certaine
D'une done de honte plaine
Couvint l'entremes abuvrer
Car il couvoitoit ceulz torner
Qui orent la friture heü
S'il n'eussent honte beüe
Moult en burent car sans guersay
Buvoient tuit honte a guersay
Com lor livroit a une seille
Et guersai que a tous guerseille
D'ivrece lor fist .i. entret
Tant les fist guerseillier a tret
Qu'ivrece qui tous les enteste
Vint guerseillier a ceste feste
Qu'il cuida la tone espuisier
Lecherie pour aguisier
Lor aloit departant espices
Et dragie de tous les vices
Que nulz pecherres puist hanter
De tant me puis je bien vanter
Qu'ains ne vi mais si fort dragie
Si ardant ne si bien broissie
Ne si delitable a mengier
Moult nous en a fait delechier
Lecherie tuit s'en delechent
Et cy et ca leurs levres lechent
Cil lecheor qui moult l'ont chiere
Car lecherie l'espiciere
Les fait delechier par angoisse
Por la poudre qui les angoisse.
Qui si ert poignantet ague
Qui lor langue point et argue
Crie chascun “Le vin le vin”
Mais as noces archedeclin
N'en ot mie si grant plenté
De honte ont a lor volenté
Beü a muis et a sestiers
Outrage qui est bouteillers
Les sert de honte sans chancons
Moult ert larges li eschancons
Qui lor livre a la grant mesure
Que l'en appelle Desmesure
Sans escript sans taille et sans conte
Onques mais chiez rois ne chiez conte
N'ot tant de hont despendue
Plus d'un Muy en a espandue
Outrage le filz Gloutenie
Qui en boit tant quele se nie
Et yvrece tant en entonne
Qu'a po n'a voidié la tonne
Je n'en bui point car point n'en oÿ
Ne li entremes uysqu'a moy
Ni vint pas et ne porquant gié
N'en eusse par droit mengié
Car ce n'est pas mes a povre homme
Itant vous di a la parsomme
Que noblement fumes servi
Apres mengier aporter vi
Bon gingembre confit en souffre
Et disoient tuit que el gouffre
De chetivité fu confis
N'ert pas hostel a desconfit
Ou Antecrist fu hostelez
Ja estoit le ciel estelez
Quant les tables ostees furent
Cil jongleor en piez s'esturent
Sont vieles et harpes prises
Chancons lays sons lais et reprises
Et de geste chanté nous ont
Li chevalier Antecrist font
Le rabardel par grant deduit
Li autres Antecrist deduit
En sons gascons et avenans
Mais de la goute pivernans
Fist nostre hostesse cele nuit
Grant feste et quant se sont deduit
Li chevalier tuit se couchierent
Cil jongleour lor vielerent
Por endormir sons poitevins
Vieleures et fors vins
Endormirent les chevaliers
Ains jor saillirent escuiers
Et se vestirent et chaucierent
Et chauces et haubers roulerent
Et covuertures a estriez
Qui veïst poitraux et estriers
Rappareillier ices garcons
Et enuerser sor les arcons
Ces seles que neent n'i faille
Escuier et garcon sans faille
Issi matin le jor soupris
Qu'il orent les chevaus de pris
Entelez et lor palefrois
Au lever fu grans li effrois
Par mi la ville a l'ains jornee
La lune ert ja trestornee
Et ces puceles départies
Car le jor de toutes parties
Voloit le firmament porprendre
La lune ne l'osa atendre
Por ce departir la couvint
Et la nuit por le jor qui vint
S'esvanoi comme fumee
Lors veïssiez issir armee
De la cité la baronnie
La ville estoit si estormie
C'om n'i oist pas Dieu tonnant
Moult me tint bien mon couvenant
Bras de Fer ce qu'il me promist
C'onques por riens qui avenist
Ne me vault lessier au tornoy
De la ville avec li tornay
Et chevauchasmes
Jusqu'a lices.
Ja ne querisse autres delices
Que vëoir si tres bele gent
Que trop se departoient gent

Antecrist issi de la ville
Bachelers menoit bien .xM.
Dont li miendres portoit baniere
Onques compaignie plus fiere
Ne mena Herodes n'Eracles
L'escu noir ot aus faus miracles
Qui trop estoit parans et biaus
Car bordez ert de dyabliaus
A .i. crochet de dampnement
Escript portoit son jugement
En une bende trop eslite
Car elle estoit de mort soubite
Fretee de pechiez mortex
Por ce c'om i voit foy de ceux
Me plaisoit trop a regarder
Onques nulz por son corps garder
Ne fu miex montez en estor
Plus fers estoit que une tor
Le cheval mors ou le jor sist
Qui ert d'un aymant crousé
Proserpine li ot donné
En enfer par grant druerie
De ce mut la grant jalousie
Dont Pluto l'ot souspeconneuse
Mais elle estoit si desdaigneuse
Qu'assi tost se feïst larder
Com por li se daignast garder
Tant estoit d'Antecrist esprise
Bien valoient tot l'or de Frise
Les armes qu'Antecrist portoit
Si gentement se deportoit
Que ce n'ert se merveille non
Beelzebub son gouffanon
Por ce et desploie et met au vent
.I. dëable et .i. serpent.
Vi combatre en mi la baniere
Proserpine s'amie chiere
Les y assist a ses .ii. mains
.C. mars valent et non pas mains
L'ensaigne qu'en la hante ot mise
Qu'ele ot faite de sa chemise.

Quant Antecrist vint jugiter
Et tuit li grant baron d'enfer
Dont y avoit .xM. ou plus
Jupiter jouste Saturnus
Chevaucher et Apolin le preu
Mercurius fist bien son preu
Et Hercules li preus li biaus
Por faire guenches et cembiaus
Y vindrent Neptunus et Mars
Tout le pire valoit .c. mars
De lor chevaus nule doute
En ytele meisme route
Estoit Pluto et Proserpine
Li roys d'enfer et la royne
Et Megera lor damoisele
Moult par fu cele jouste bele
Quant Cerberus y fu venus
Icil fu por mestres tenus
Por ce que .iii. testes avoit
Chascun de ses barons portoit
L'escu noir au label de honte
Et lor gent sans faire autre conte
Portoient trestuit armeüres
Plus noires que meures meüres
Por ceulz d'Espérance assaillir
Qui lors veïst Orgueil saillir
Sor .i. destrier d'Espaigne mor.
Boban qui du vis samble mor
Avoit adez ploié s'ensaigne
Onques nulz a greignor compaigne
N'assambla mais n'a greigneur pompe.
Mainte baniere et mainte trompe
Fait soner por s'ost assambler
Si qu'il faisoit terre trambler
De buisines et de tabors
Tous li chastiaus et tous li bors
Fu estormis et esmeüs
De gueules estoit ses escus
Plus vermeilles que nulz synoples
Par mi Rampoit me sire nobles
A une c'eüe boban ciere
Couronne ot precieuse et chiere
Sor son hyaume qu'est dyamant
N'est pas mestier comme demaant
S'en la couronne ot pierres fines
Car topaces et crapaudines
Avoit en l'aymant assises
Et pierres de diverses guises
Dont la pire ert de grant renon
Une en y vi qui avoit non
Camaihien qui est la mains chiere
Mais por ce qu'a humainne chiere
Et qu'ele rent l'omme orgueillous
Corage lie et desdaignous
Por ce en faisoit chiere orgues
Mais cele qui entre les eux
Du boterel est la plus fine
C'on seult appeler Crapaudine
Qui bien appartient a Orgueil
Bobans par mi le fons d'un brueil
Au vent desploie sa baniere
Qui ert de trop plaisant maniere
Por ce qu'ele est de Vanterie
Cel drap dont cil de Normendie
Se vestent tuit communement
Le destrier orgueil si souvent
Chopoit que ce n'estoit pas fins
Se ne fust ce il fust si fins
Qu'il vausist bien .m. mars d'argent
Ne doit pas venir sans grant gent
Orgueil qui est rois de tous vices
Couvoitise qui rent espices
Et des espaules et du pis
Bobans et Desdaing et Despis
Et Vaine Gloire et Vanterie
Qui est dame de Normendie
Furent de la maisnie Orgueil
De ceste gent dire vous veil
Qui portoient l'escu tout plain
De Vanterie et de Desdaing
Bien conneü en toutes places
A .i. sautëor de menaces
A l'enguegnie de dangier
Mais entre ices vi chevauchier
Couvoitise mignotement
Cointise vint si cointement
Que de toutes fu la plus cointe
Couvoitise d'Orgueil s'acointe
Qui trebuche tous ses acointes
Portoit armes vermeilles cointes
En doucez d'or en vait d'ancies
A .iiii. bendes losengies
De Vainne Gloire et d'Arosance
A .i. mireoir d'Ignorance
Qui fait muser toute la gent
A .iiii. papegaus d'argent
Qui chatoient ioliueté
A l'oriol de Niceté
Assis sor Fole contenance
.I. penoncel ot en sa lance
De ses armes qui trop fu biaus
Qu'a las de soye et a froisiaus
L'ot Cointise atachiee au fust
Et por ce que plus cointes fust
Ot sonnetes et champeneles
Es armes freches et nouveles
Qui n'erent pas laides n'obscures
Es lorains et es covuertures
Qui estoient d'un drap de quin
De la maisinee Helequin
Me membra quant l'oÿ henir
L'en ooit son destrier venir
De partout le tornoiement
Et pour assambler cointement
Une gloire qui est sa cointe
Devant cointise vait trop cointe
O le tabor et la fleüte
Dont si tres cointement flaute
Que toute ententist la valee
O grant noise vient en la pree
Tencon la marrastre concorde
Qui getoit l'escu de descorde
A .i. label d'Anemistié
Felonnie qui het pechié
Avoit borgueignons a plenté
Et portoit l'escu endenté
A .i. rous mastin rechignié
Par mi rampoit bruns sans pitié
Por bien demoustrer felonnie
O grant freinte de baronnie
A trespassee la chaucié
Et moult bien se r'est avancié
Hayne la mere Descorde
Et se vait vantant que Concorde
Appelera de trieve enfrainte
Par mi une grant porte frainte
Sault corrous le filz Felonie
Tuit cil sievent Forsenerie
Et viengnent comme forsenez
Tuit cil furent norri et nez
El chastel de desesperance
Ceste gent vindrent sans doutance
Et desreez et desrengies
Armes avoient losengies
De racune et de desuerie
A .i. label de frenesie

Ja estoit prime et plus ce cuit
Quant je vi venir a grant bruit
Auarice et a grant desroy
Auarice ot en son conroi
Grant gent mains moult y ot Romains
Couvoitise n'en ot pas mains
Qui est sa cousine germainne
Rapine bien autant en mainne
Comme avarice et couvoitise
Cruautez qui lor cuers atise
Lor donna armes et chevaus
Lances espees et coutiaus
Por escorchier la povre gent
Targe d'or bordee d'argent
A une bende besentee
Auarice le jor portee
De la table a .i. caoursin
Couuoitis et d'escu d'or fin
Bende de termes et d'usure
Et rapine autel qui seure
Cuidoit estre de guerre abatre
Apres vint prestre de combatre
De toutes cors la dame envie
Mais tuit cil qui or sont en vie
Son grant orgueil ne son conroi
Ne la gent c'ot en son conroi
N'aconteroient sans mentir
De trompes faisoit retentir
La praerie de tous sens
Apres ordenerent les rens.
Faussetez et ypocrisie
Et barat le filz tricherie
Qui onques n'ama loiauté
Menconge qui het verité
Ouec tricherie se renge
Lors vint mesdit le filz losange
La cousine detraction
Et loberie et traison
L'ainsnee des enfans envie
Por vëoir ceste baronnie
Toute la vile as portes cort
Ne fu mi sans gens de cort
Ce me sambla ceste assamblee
Enuie y avoit assamblee
L'assamblee des mesdisans
Bien avoit mis plus de .x. ans
A ceste assamblee assamler
Pons et chauciees fiat fermer
Tant avoit grant frainte de gent
Armes plus noires qu'arrement
Et sans autre description.
Sa cousine detraction.
Est plus cointe et puis enuoisiee
Une targe avoit losengie
De faus samblans et de faus ris
Moult bien parans ce m'est avis
Ert li escus de traction
Trop sambloit la detraction
Cilz faus escus dont Diex nous gart
As faus samblant a faus regart
A faus aisiers et a faus diz
Moult fu bien par Raoul descrips
A .iiii. rampones rampans
A une langue a .v. trenchans
Qui l'escu porprent et sormonte
L'escu au mireoir de honte
A une fente de faintie
Couvoitise d'anemistie
A .i. label de fausseté
Menconge qui het verité
Fu de la maisnie Antecrist
Menconge avoit heual eslit
Plus tost courant que nul aronde
Car menconge partout le monde
A tresportee en .i. moment
La baniere levee au vent
Porsuioit traison de prez
Et ot l'escu a fausses es
Losengie a fausses noueles
A faus escus a .ii. iumeles
De loberie et de mesdis
C'est li escus de Dieu maudis
Que portent tuit cil mesdisant
Moult le vont tuit cil maldissant
Qui sont des chevaliers amors
Qui portent l'escu paint a flors
Losengie de bone esperance
A une bende d'aliance
Besantee de cortoisie
L'escu qui est sans vilennie
A .iiii. rousseignox d'argent
Et l'espeurier cortois et gent
Qui de voler ne se repose
L'escu a une passe rose
Assise sor or fueillete
A label de ioliuete
Qui tout le tournoy enlumine
De traison la poiteuine
Se doubte moult cil qui le porte
Au tournoi par la mestre porte
Vindrent tuit li enfant envie
Plaisant escu ot loberie
Que trop sambla la traison
Fors itant que detraction
L'ordena de faintes paroles
Et y mist .i. label de lobes
Qui fait cognoistre loberie
Bel escu ot ypocrisie
S'il estoit a droit deuisez
Car por ce qu'il ert desguisez
Faisoit muser toute la gent
C'est li escus de faus argent
A une bende d'esrisie
Fretee de mauvaise vie
A .i. sautoir de mauuaiste
A languegnie de fainte
Au mireour de fausseté
A .i. label d'iniuquite
Que portent li diu ennemi
A .i. faus escucel en mi
Plain de fausse religion
Tez escrips en la region
De France ont cil renouuelez
Qui sont papelars appelez

De la ville issent a grant freinte
La avoit mainte lance painte
Et mainte ensaigne de cende
Maint escu d'or d'azur bende
Et mainte trompe et mainte arene
De la feste qu'Antecrist mainne
De tous seulz la terre troubloit
Larrecin sa gent resambloit
En une grant forest obscure
Gens ot sans conte et sans mesure
Vestus de fer en sa compaigne
Moult fist bien el destrier d'Espaigne
Fort et courant de grant reuine
Larrecin maine o soy rauine
Homecide et desloiauté
Force et murtrice et cruauté
Et corrous et ennemistie
Felonnie qui het pitié
En .i. glaive a fer poiteuin
Portoit l'ensaigne larrecin
Qui est faite de drap emble
Cil qui la facent assamble
Ont bien l'ensaigne conneue
Po de gent sorent sa venue
Car il vint sans noise et sans bruit
Le noir escu bende de nuit
Ot larrecin au col pendu
Et d'unes fourches a pendu
Ot en l'escu .i.  cheval fust
Et sambloit que loseng fust.
C'un rencontre et d'une chance
A .i. psaltier de meschëance
A .i. label de mains crocues
De ces ceus qui erent venues
Ert emeindus li plus cointes
Por ce qu'ert larrecin acointes
Et auteulz armes com il ot
Gauain qui fu filz le roy loth
N'ot pas tant abatu ne pris
Chevaliers com il a occis
Et tout sans forfait de sa main
Mutrice ot son escu tout plain
Forst tant qu'il y ot .i. label
De tenebres parant et bel
A .i. quartier de cruauté
Une espee ot a son costé
Qui estoit de trop bone force
L'espee avoit non cope gorge
Mais onques si trenchant ne vi
Li feures ot non sans merci
Qui la fist et sachiez sans guile
Que larrecins a murtre ville
La fist forbit chiez mienuit
Elle estoit d'un acier recuit
Trop dur et de trop male part
Plus ert dure que durendart
Cope gorge qui rust du fuerre
Ou mene routiers et piquars
Ou tornoy ne vint pas soy quars
Aincois en ot .vc. seigniez
A son saing d'armes enseigniez

Tuit cil vindrent en une flote
Mais trop y ot bele complote
Quant lecherie vint aprez
Lecherie suioit de prez
Gloutonnie s'ainnee suer
.I. chevalier de trop grant cuer
Outrage le filz bele vie
Mener. ot sa terre engagie
Apres lui vint comm esragie
Vilenie la mere outrage
Vilennie tindrent por sage
De ce qu'ele ert si bien armee
Sor .i. roncin estoit montee
Si cras c'on li peüst conter
Les costes tout sans mesconter
Et couvrir de tuile ou d'aisil
Aussi com sil venist d'essil
De tel destrier ert vilains dignes
N'i erent pas blanches comme cynes
Ses armes car n'ert pas ressans
Moult li sist bien li gambesans
Qu'il ot tendu en la fumee
D'un hyaume avoit la teste armee
Qui ot du vies chapel de fer
Si noir com sil venist d'enfer
Et ot d'armes loialment et lees
De rous et de gris burelees
Et tint .i. pel en lieu de lance
Apres lecherie se lance
Qui estoit trop bele et trop cointe
Et sous l'escu estoit plus iointe
Qu'espeurier mue de nouvel
L'escu portoit parant et bel
Parti d'outrage et de delices
Et si estoit plus grant de vices
Bende de gueules et de langues
Glotonnie qui vint les ambles
Armes de gueules engoulees
A la fesse de desmesure
Cointes estoit outre nature
Outrages li entredoutez
De gloutenie ert engoulez
Ses escus qui est oultre biaus
S'ert .i. escus a .iii. tourtiax
Qui estoient troute leue
D'un trop levant leuain leue
Atant trespasse la chauciee
De fer s'est vestue et chauciee
Fornication deprisans
Par une viez posterne sault
Et en ses oex porte les dars
Tous empanez de fox regars
Qui maint home ont mis a meschief
Molt avoit bien arme le chief
De foleur et de nimonnie
Et son avoir de vilennie
A .i. baisier de dampnement
A .i. psaltier de jugement
Qui l'escu porprent et sermonte
L'escu au mireour de l'honte
Eschequetee et entechie
De maintes taches de pechié
Et por ce quele doit ensaigne
Avoit qui la moustre et ensaigne
.I. penoncel ot en sa lance
De drap de nice contenance
Fornication atachie
Qui honte la fille pechié
Qui moult vers lui s'umelioit
De sa chemise fait li ot
Et blanchi cil flun de vilté
Lor vi venir trop bien monte
Plus enflambe qu'ardant tison
.I. des filz fornication
Qu'en seult auoutire appeller
Sa proece ne quier celer
Car cel jor fist moult biau cembel
Une targe des huis bordel
Ot auoutire au col pendue
.I. son cousin sans atendue
Le suit dont vous dirai le non.
Nez fu de fornication
Et engendrez contre nature
Escu de trop haute laidure
Ot cilz honteus dont je vous conte
Si ert li escus bendez de honte
Bordez d'abomination
N'ot auec fornication
Nul qui ne fust de lui plus cointes
Diex n'aimme gueres ses acointes

Ja ne querisse autres deuises
Comme je vi a ceste vois
D'une tauerne sault grizois
Ou avoit beu a escot
Normant et englois a escot
Estoient tuit de sa maisnie
Yurece aprés s'est adrecie
Preste de faire vasselage
Guersois avoit hyaune d'outrage
Lie d'un fort cercle d'orliens
Ses escus qui ne doubte riens
Estoit portrais de glotonnie
A mireoir de vilennie
Au sauteoir de desmesure
Lance portoit bele adroiture
Qui fu faite d'un eschalas
Donne li ot par grant soulas
Roberie la tauerniere
Il ne paroit pas a sa chiere
Qu'eüst mestier d'aler en fuerre
Escu d'orliens bende de seure
O labiaus de piez de hanas
Ot yvrece com flors et glas
Vi en la contenance yvrece
Quele avoit l'une et l'autre teche
Par les espaules detrechiee
De lui firent le jor chauciee
Li autres quant au tornoy vint
Car yvrece dormir couvint
Enmi la place tout adente
Le jor fu bien .xx. fois ou .xxx.
As piez des chevaus defoulee
Mal dehez ait tele goulee
Et la gueule qui tant en prent
Morte fust sor le pauement
Yurece testoute adentee
Mais hazart la reconfortee
Qui la despoilla toute nue
Quant ribaudie fu venue
Moult fu foible cele assamblee
Ribaudie et hart emblee
A yvrece ont sa robe route
Hazart qui radement deroute
Ot .i. glaive a. fer poiteuin
Escu bende de larrecin
Ot hazard a .i. dez du mains
A .i. label de male mains
Atachie a faus seremens
Une engengnie avoit de dens
D'une mellee faite a poins
Atachiee a .xviii. poins
Au faus escus de meschëance
Qui parti ot double cheance
De rencontre et d'enuiax
Ribaudie dessous .i. saus.
Sarmoit en .i. pre verdoiant
Une targe trop bien parant
Avoit d'un eschecquier ioli
S'avoit entre hasart et li
.I. label par reconnoissance
Qui poutrait fu par meschëance
D'un hasart fait arriere main
Des armes son cousin germain
S'en fu plus cointe et acesmee
Lance ot d'une virge pelee
S'ot ceinte en tor soi une fonde
Et que ses ennemis confunde
Pierres conquiert agironnees
En plus de .c. lieus renouees
Erent ses armeures toutes
Car hazart les y ot deroutes
A bar a la table roonde
De toutes les .iii. pars du monde
Vient au tournoy a baronnie
Et sachiez por voir que folie
Moult richement au tornoy vint
La macue bien li avint
Dont aloit departant la presse
Ni a celui qui plus l'empresse
Car chascun doute la macue
Qui oist com chascuns la hue
Moult s'en resist car a son col
Ot une targe des de fol
Que je ting a merveille bele
Car .iii. formages en fessele
Y ot assez sor nicete
A .i. faus escusel liste
Qui ert pourtrait de deruerie.
A .i. label de frenesie
Et en crois ot son chief tondu
Et folie .i. hyaume cornu
A .i. cercle de musardie
Et si portoit une hardie
En sa macue en lieu de lance
Del drap de nice contenance
Une ensaigne qui moult me plot
La veïssiez trop bel complot
Quant elle issi par mi la porte
De tous pechiez l'ensaigne porte
Car nul pechié n'est sans folie
Perece qui est endormie
Se tient tous jors a paueillons
Et couardie a reculons.
Vait tous jors en l'arrieregarde
Traison dont nulz ne se garde
Vait espiant qui elle fiere
Une heure avant et autre arriere
Or es de loing ore de prez
Tuit cil vice sont prez a prez
Car nulz ne vait sans compaignie
Itant vous di que coardie
Estoit arme trop cointement
D'escu pale au lieure rampant
Qui estoit cheuronez de tramble
Coardie de paor tramble
A loisir de desesperance
De tramble avoit escu et lance
Car trop estoit espointee
Le destrier sor coy ert montee
Estoit appellez tourne en fuie
Grant talent a quele s'en fuie
Greignor que de faire mellee
Tel paor a que sanc mellee
Fu ains qu'il venist en la place
Paor ot escript en sa face
Qui la coulor en a ostee
Perece estoit trop bien montee
Dessus .i. yuoire lestrif
Si get eulz si relentif
Qu'il ne pooit venir avant
Car prison mestre fait autant
Com li singes por les malvais
Et gete ce qui tout adez
Sor luure vait soumeillant
Escu avoit d'os d'olifant
A singes endormis assis
Lairons endormis jusqu'a sis
Y ot assis seur ignorance
Bendez estoit de negligance
A .i. label de non chaloir
De proece doit moult valoir
Chevalier qui tel escu porte
Deiteniere issi de la porte
De toute la gent Antecrist.
Dont je vous ay en cest escript
En despit de tous ypocrites
Les nons et les arbes descriptes
telz gens com je vous ay descript
Amena o soy Antecrist.
Ni ot fors chevaliers depris
Et cil qui le tornoi ot pris
Encontre li a gent escripte
Fu en la ville devant dite
Qui est esperance nomee
Qui tant est bonne et renomee
Que douce en est la remembrance
D'ilec jusque desesperance
A .ii. liues de bele voie
Desesperance est la monjoie
D'enfer si comme Raoul dit
Mais il dit voir sans contredit
Puis dire et par raison prouuer
Quatre sornon ne puis trouver
A esperance ce m'est vis
Fors  monjoie de paruis
Tex est li sornons sans doutance
A grant gent fu a esperance
Venus li rois du firmament
La veille du tornoiement
Aus grans despens faire entendirent
Pluisors en y a qui tendirent
En vergiez en champs et en prez
Tentes et paueillons et trez
Car tuit en la ville ne porent
Quant le jor aperceue orent
Qui ot les estoiles estaintes
Lors veïssiez en lances paintes
Desploier au vent ces banieres
Et escus de maintes manieres
Qui le jor recurent maint cous
Despendre huis et metre as cous

A l'esir d'esperance ot presse
Et le rois du parvis s'eslesse
Et se mist el premier conroy
Bien ot contenance de roy
Car cointes ert et acesmez
D'armes roy aus estoit armez
Sor .i. grant destrier pommele
Large de pis de crupe le
Qui estoit biaus a grant merveille
Une couverture uermeille
Ot d'un samit emperial
Li roys qui sist sor le cheval
Portoit escu merveilles noble
A une grant crois de synople
Assise sor or esmere
Tres menuement estele
Bougles estoit mais en la bougle
Ot assis .i. cler escharboucle
Entre .iiii. euangiles blanches
Portrait et escript en .ii. manches
De la chemise Nostre Dame
Itel escu qui cors et l'ame
Puet bien tenser et garantir
Cilz sires qui ne scet mentir
Nous doint pais et misericorde
Une trenchant si s'en corde
A .i. ponc de saint amistié
A unes renges de pitié
A son costé senestre ot ceinte
Onques de sa lance plus cointe
Ne fu glaues ne iauelos
Quele ert a petis angelos
De blanc argent sor azur ynde
Le fer estoit de l'acier d'ynde
Qui fu trais du corps Jhesucrist
Car si com je truis en escript
C'estoit la lance dont Longis
Li ouvri le costé jadis
Et en devint eue et sanc
Moult sist bien sor le cheval blanc
Qui valoit l'or d'une cité
Il ot hyaume de deité
A .i. cercle de jugement
Et portoit l'arc du firmament
Qu'encorda d'une douce corde
La Dame de misericorde.
Bons ert li ars qui tel corde a
Car la Dame qui l'encorda
Volt qu'a son fil nous acordons
Qui d'une corde a .iii. cordons
Li fist l'arc du ciel encorder
Por Dieu et por home acorder
Et li cordons de ceste corde
Sont pais et pitié et acorde
Qui sont corde par cel acort
Par tex cordons nos cuers acort
Cil qui les descordez acorde
Car cuer qui est plain de descorde
Ne puet avoir acordement
Ou li rois de concordement
Au pere de misericorde
S'onques li amiraus de corde
N'offri armes si noblement
Com fu li roys du firmament
Car tous les hernois des destriers
Seles lorain poitral destriers
Estoient tuit d'or et de soie
Et que je menterres n'en soie
Jamés y ot de maintes guises
En or et en argent assises
Trop riches et trop gracieuses
Esmeraudes si gracieuses
Y ot que ce ne fust pas fins
Et escharboucles clers et fins
Et autres pierres plus de .M.
Dont valoit toute la plus vif
iiijC. mars d'or esmere
Plus vert que n'ert here de pre
Vi cherubin et sa compaigne
Qui sist sor .i. destrier d'Espaigne
Qui valoit bien .m. mars d'argent
Antecrist et toute sa gent
Esbahi d'une blanche ensaigne
Qui le seignor du mont ensaigne
Au tournoiement la venue
Qui ert d'une si blanche nue
Qui de nule riens n'ert tachie
A glaive paint ert atachie
A .iiii. salus Nostre Dame
Cil n'a garde de corps ne d'ame
Qui est seigniez de cele ensaigne
.XX. trompeors en sa compaigne
Avoit por assambler sa gent
Chascuns tenoit trompe d'argent
Ou arainne ou buisine ou grelle
Tant sonnoient que gros que grelle
Qu'il assemblerent lor grant toute
N'os anges vont en cele route
Qui erent tuit plus blans que cynes
De descrire ne sui pas dignes
Les armes c'orent ceste gent
Tuit estoient d'or et d'argent
Li escu qu'a lor cex portoient
Et por ce que trestuit estoient
Es espaules des angres ne
Vous di qu'il erent empane
Sans faire autre discretion
Promier en cele region
Fu saint Michiel qui tant fu fiers
C'onques nulz miendres chevaliers
Ne fu si com nous dit l'estoire
Bien y put a la victoire
Qu'il ot jadis de lucifer
Qu'il geta du ciel en enfer
Li plus biaus fu de cele gent
L'escu d'or as elles d'argent
Ot empenees de messages
Et Gabriel li preus li sages
Aprez Michiel el pre s'eslesse
Son escu choisi en la presse
Qui trop estoit parans et biaus
C'ert uns escus celestiaus
Tout empene ert li escus
D'azur enginez de salus
Dont Nostre Dame salua
Et raphael qui veü a
Gabriel monte el destrier
Sans metre le pié en l'estrier
Monte el cheval qui trop fu biaus
Ses armes furent a esgliaus
D'or esmere en vert assis
A .i. poisson qui y fu mis
Por ce que il porte racine
Greignor que pierre ne racine
Que thobie pescha en mer
C'est li poissons de que amer
Raphael rendi la veue
Thobie qui li ot tolue
L'arondele ce ne vous ment
La lettre du viez testament

Li solaus qui ne seiornoit
Apres prime son vis tornoit
Et cheminoit tout droit arriere
Quant je vi montee la fiere
De l'eschequier dont Diex est rois
Quant je la vi .i. si cler rois
Me feri qui de li issoit
Que tous les yex m'esbloissoit
Et bras de fer cheï passez
Qui n'estoit pas de li amez
Mais por congnoistre et deuiser
Mais moult grant paine a aviser
La Dame que cy vous devis
De bras de mains de corps de vis
Estoit si tres bele a deuise
Que ja por moi qui la deuise
Ne sera a droit deuisee
Car sa biauté est deuisee
D'autre part tel diuision
C'onques ne vi en vision
Si grant biauté a home ne
Fors a celi qui Diex donne
A de s'amor le priuilege
Cil la vit et descript et ge
Sera dont tex qu'il la descriue
Cil qui par grant prerogative
Fu a son corps garder eslis
Cil qui s'endormi sor le pis
Ihesu par grant dilection
De lui tele description
Vous portrait en l'apocalipse
Il ne fist pas comme neglice
Quant elle avoit la maisniee
Car du ciel ert encortinee
Ou ne paroit tache ne nue
Et estoit du soleil vestue
Et ot la lune souz ses piez
Moult doit estre joians et liez
Cil qui elle a s'amor donnee
De lestre l'avoit couronnee
En sa main tint en lieu de sceptre
Et seellees en la lettre
La virge aaron toute florie
Moult avoit bele compaignie
De Virge et d'anges empenez
Moult seroit de bone heure nez
Qui souvent l'avroit en memoire
Car elle est mireoir de gloire
Que li ange en parvis remirent
Le mireoir ou il se mirent
Fait moult glorieus remirer
En si cler mireoir mirer
Nous devons tous car qui s'i mire
Ja de mal qu'il ait n'avra mire
Fors la virge mere Marie
Ses eux et sa pensee toute
Il puet bien dire que po doubte
Antecrist et toute sa gent
En .i. tref a cordez d'argent
D'un dyapre de coulor ynde
Qui fu fais et ouurez en ynde
Descendi dessus la riviere
Le trest estoit de grant maniere
A merveilles parans et biaus
Car il ert ouurez a esgliaus
De fin or en azur assis
Li pommiaus que Diex y ot mis
Estoit d'une escharboucle ardant
Sor la riviere en .i. pendant
Entendus par tele mestire
Qu'il faisoit tout entor reluire
Le bois le pre et la riviere
Si que li rais de sa lumiere
Feroit jusqu'en la mestre tor
En .i. trone de riche ator
Pare de paile d'aumairie
Se sil la royne Marie
Por les chevaliers esgarder
Et meesmement por garder
Sa gent de mort et de meschief
Or me doinst Diex venir a chief
De descrire virginité
Toute en reluisoit la cité
Tant estoit pure et clere et fine
De la devant dite royne
Est moult dame virginitez.
De lui est tex la verité.
Que moult est glorieus ses nons
Lors desploient les gonfanons
Religions et abstinance
Confession et penitance
Et charitez qui grant gent mainne
Virginitez vait primerainne
Sor moult petite cheuauchiee
N'ot pas encore cheuauchiee
Une archie de pre fauchie
Quant cil wui orent cheuahcie
Auant furent venu as lices
Ja ne quesisse autre delices
Que regarder virginité
Son hyaume son escu liste
Et sa lance et son gonfanon
Prez de lui n'ot se virges non
Mais sachiez il en y ot poi
Conques connoistre n'en y poi
De ueres virges plus de .xx.
Virginitez montee vint
Sor grant destrier de masonie
Toute en reluist la praerie
Tant par est cointe et acesmee
De blanches armes est armee.
Plus flamboians que nule glace
Ses escus fait luire la place
Qu'ele avoit por son corps garder
Ne l'osai pas bien esgarder
Que je n'en estoie pas dignes
Li escus ert plus blans que cines
S'ert entelez de mainte iame
Bendez du salut Nostre Dame
Cheuronnez de festes anniex
De blanches touailles d'autiex
Avoit fait tote a armer
Et d'un dyapre d'outremer
L'avoit a la hante atachiee
D'une tache noire tachie
Ains ert blanche com flor de lis
Moult mis mon cuer et mon avis
A regarder virginité
Elle ot hyaume d'umilité
A .i. fort cercle d'ignorance
Doure de nete conscience
S'ot blanches armes ce m'est uis
Por ce qu'as anges de parvis
Est cousine si com moi samble
Et que virginitez ressamble
Les anges et soit lor germainne
En sa lance ot .i. fer d'adregne
Et portrais petis angelos
Onques glaive ne iauelos
Ne fu plus cointes ne plus gens
Qui trop estoit fins li argens
Ou il erent assis et paint
Volant les fist cil qui les paint
D'or et d'azur sor blanc argent
S'en furent plus bel et plus gent

Abstinence vint en la pree
Sor les armes dont ert armee
Sambloit qu'us trop bien negie
El portoit l'escu losengie
De ieunes et d'astinance
Apres religion s'auance
De s'esperance s'en parti
Quele portoit l'escu parti
D'oroison et d'obedience
Et ot hyaume de pacience
A .i. cercle fort et metable
Dore de gloire pardurable
.I. penoncel de ignorance
Relegion sor penitance
Qui estoit d'un haubert vestue
Et d'une heir a sa char nue
S'ot escu de confession
Losengie de compuction
Et de pitié a une manche

Qui s'entresambloient de vis
Coruain cadrus et meraugis
Ont fait de lor gent .ii. parties
Et orent armes mi parties
De biauté et de cortoisie
Por la biauté de lor amie
Qui ot non la bele l'ydoine
D'entre les pors de macedoine
Vient au tornoy la baronnie
Les armes le roy d'orcanie
Furent portretes de merveilles
Perceual ot armes vermeilles
Qu'il toli jadis en yrlande
Au vermeil de la rouge lande
Quant il fu chevaliers nouuiaus
Me sire kex li seneschiaus
Sans faire autre discretion
Ot les armes de traction.
Endentees de felonie
As ramposnes de vilonnie
A .iii. toriaus fez et farsis
De ramposnes et de mesdis
Qui trop bien en l'escu auindrent
Yceste gent derrieres vindrent
Qu'il n'y avoit que de lacier
Les hyaumes mais pour solacier
Se l'ont lor ancien deduit
Orent cheuauchie toute nuit
Par bois et par fores obscures
Querant depors et auentures
Par cornouaille et par yrlande
Et vindrent par Broceliande
Ou par po ne furent tuit mort
Car percheual qui par deport
Cuida arrouser le perron
L'arrousa par tel desraison
Que la foudre occist plus de .c.
De lor maisnie et de lor gent

Ainsi d'une ville et de l'autre
Sont issu et lance sor fautre
La praerie ont cheuauchie
D'ambedeus pars ot grant cheucie
Mais trop plus ot gent sans doutance
Li sires de desesperance
Que cil d'esperance d'assez
Car Antecrist ot amassez
Tant de gent comme pot avoir
Et abandonna son avoir
As seriens et as soudiers
Et por plus avoit chevaliers
Maint usurier et maint vilain
Ot fait chevalier de sa main
Por ce si ot plus Antecrist
Chevaliers que n'ot Jhesucrist
Amenez au tornoiement
Por ce couuint moult longuement
De l'une et de l'autre partie
Barquanier de la departie
Des chevaliers que trop est grief
D'assambler a si grant meschief
Por ce dient cil d'esperance
Ne volons pas en tel balance
N'a si grant meschief tornoier
Mais donnez nous cel chevalier
A cel escu d'or fueillete
Et nous donnez cel oillete
Et cel noir et cel losengie
Et cil .iii. qui sont la rengie
A ces grans banieres vermeilles
Or escoutez fieres merveilles
Dient cil de desesperance
Ne s'auiez escu ne lance
Haubert en dos ne hyaume en chief
Si serions nous a meschief
Mais se vous volez tornoier
Donnez nous cel grant chevalier.
A cele grant baniere blanche
Et celui qui porte la manche
D'ermine a l'escu liste
Et donez nous cel billete
Au lyon rampant de synople
Et celui que voi la plus noble
A angelos portrais d'argent
Avec vous avez tant de gent
Que n'en devez nul demander
Mais alez sans contremander
Lacier les hyaumes vistement
Car l'ore du tornoiement
Trespasse le jor se define
Atant la barquainne define
Car le tornoy ont acorde
Et Antecrist a demande
A .i. hyraut qu'as armes crit
Aussi ont de par Jhesucrist
Fait crier si que tuit l'entendent
Et cil heraut ces heaumes tendent
A ces bons chevaliers de pris
Qui plus volentiers les ont pris
Que chapeles de flors nouveles
Que moult lor plaisent tex nouveles

Tencon qui premier a lacie
Le hyaume a l'escu embracie
Et s'est mise fors du conroi
Par son orgueil par son desroy
Est alee iouster premiere
Et frenesie sa baniere
Porte qui s'embat en la presse
Tencon contre silence lesse
Cheual corre sans arrester
Mais silence por escouter
Ot l'auctorite de tencon
Corrous plus ardant que raison
Assailli debonnairete
Ytant vous di por verité
Quele a corrous pris et vaincu
Por ce quele portoit l'escu
De pacience qui tout vaint
Pacience qui ne se faint
Lesse aler contre frenesie
Sus l'escu paint de reuerie
Aussi com s'el fust forsenee
Si a frenesie assenee
Que le heaume li fent par mi
Et du cheval l'abat en mi
La place trestoute estordie
Prison fiance frenesie
Quant elle ot le cheval perdu
El ne tint pas por esperdu
.I. jongleor qui vieloit
Qui requist le destrier et l'ot

Amistie et pais et concorde
Encontre hayne et descorde
Lessent corre a ennemistie
Pais et concorde et amistié
Ont faite si riche auenue
Que jusqu'es poins en lor venue
Ont les lances frenines fraites
Au torner les chevaus ont tartes
Les grans espees de couloigne
Sans faire demore n'aloigne
Pais et amistié et concorde
D'armes ont hainte et descorde
Conquises et ennemistie
Par los largece et pitié
Mains menestrel y ot fait riche
Qu'il n'i avoit aver ne chiche

D'ambedeus pars fu grans l'effors
Larrecin qui fu preus et fors
El tornoy se fiert a emble
Par grant air a assamble
Lance bessie a loiauté
Moult iousta par grant cruauté
Mais ce ne fu pas au tant quant
Car bien ot larrecin .ii. tant
Chevaliers que loiauté n'os
Car larrecin o soi menot
Homicide et desloiauté
Et mustrisse qui loiauté
La lance grant aastine
A desloiauté abessie
Et loiauté toute eslessie
Et trebuchiee et reuersee
Larrecins le filz mienuit
Hasart qui tricherie suit
Ne pot atendre loiauté
Menconge devant verite
Vait fuiant car ne l'ose atendre
Verite por menconge prendre
Par le tornoy torne et retorne
Qu'il encontre et ne se destorne
Il es mors car je le sai bien
Car verité n'espargne rien
A ses .ii. ennemis ensamble
Qui li veulent si com moi samble
Et li vouldront coper la corge
A lor espee cope gorge
Mais justice tant s'entremet
Qu'a murtreuille le gibet
Les leva a .i. cheval fust
Aincois que retornee fust
Si com li cheuax la tresporte
Traison encontre en la porte
Du cheval par en son la croupe
Et au retourner a fait soupe
D'ypocrisie .i. putel
Mais partout le mestre chastel
A fait trainer mesprison
Qui voult par sa grant mesprison.
Murtrier loiauté par destriez
O traison s'estoit coulee
Mais veritez toute prouvee
La prent le coutel en la main
Iustice encontre tout de plain
Rapine la suer roberie
Et abati sans lauberie
Rapine et mesconte et mestret
A hazart a le branc mi trait
Qui plus fu ioins que espeuriers
S'a des et vistes et legiers
Et cors loiauté a l'encontre
Mais loiautéz d'un sol encontre
A fait tantost hasart du mains
Hazart tint l'espee a .ii. mains
Et l'en fiert mais ce fu en vain
Qu'il fiert hasart arriere main
D'un geter de .xviii. poins
Si qu'il li fist voler des poins
L'espee par sa mescheance
Et a donne double cheance
A hasart dont li meschei
Qu'a cele cheance cheï
D'ou tant que li destriers fu haulz
Sor l'escu paint a enuiaus
Mais a cel cop pas ne renuie
Hasart car il perdi la vie
Si n'ot mais de coy enuier
Car hazart couuint devier
Que loiauté ot en envie
Mais ne pot a cele escremie
Faire en mal non qu'il cheï
Mais abondroit li meschay
Car tous jors de l'envie y ot.
Et .i. ribault qui envie ot
Du cheval ot hasart ot sis
Le demande et ot si assis
Son francois a li demander
Que il l'ot sans contremander

Li solaus qui d'ore ne ment
Va si par mi le firmament
Monte de degre en degre
Qu'il laissa tierce tot de gré
Et devers miedie se torna
Quant de tornoier s'atorna
Abstinence contre guersai
Ne iousta pas par tel essai
Com Raoul de hodenc iousta
Car Raoul a li s'aiousta
Et escremi et fu vaincu
Mais a guersai hauberc vestu
Ne valut riens a cest assault
Qu'abstinence guersai assault
Et le rent mat par atemprance
Et a ferue de la lance
Yurece dessous la mamele
D'un cop estort elle chancele
Et chiet el pre toute estordie
Apres yvrece a ribaudie
Au tournoier d'armes outree
Por ce qu'ele ert harigotee
Iousta a lui par tel desdaing
Qu'en .i. putel en a fait baing
C'onques n'i volt querre autre place
Au trestorner l'escu embrace
Et va jouster a gloutenie
Et l'abat par tele ennaye
Du cheval par enson la croupe
Qu'en .i. margas en a fait soupe
Et l'a en la boe lessiee
Et vait ferir lance bessiee
Lecherie plus que les ambles
L'escu de gueules et de langues
Li perce jusqu'en la forcele
Son coup estort cele chancele
Mais ne cheï pas maintenant
Et abstinence .i. dart trenchant
Quant elle ot froissiee sa lance
Tres par mi la gueule li lance
Et en hault s'escrie biau mestre
De tiex morsiaus vous sai je pestre
Or engoulez ceste goulee
Une fort lance a recouuree
S'en a lecherie ferue
Si roidement sans atendue
Quele chai honteuse et mate
De la lance qui pas n'esclate
Vait ferir par grant vasselage
N'ainsne filz vilennie enrage.
En l'escu paint de gloutonnie
Et l'emporte jus et l'ennvie
En .i. mergas trouble et puant
Et cil heraut le vont huant
Car au chëoir donna grat flat
La le lesset honteus et mat.
Et se plunge entre ceus de la
Vilennie qui cheval a
Tout le meillor qui soit en vie
Por assambler a cortoisie
Des rens Antecrist se desroute
Cele qui n'ert fole ne gloute
La recut au fer de sa lance
Si roidement qu'il la li lance
En .i. fosse toute estendue
Et .i. heraut sans atendue
Qui la vit ou putel flatie
A escriee vilonnie
Et dist Diex c'on l'a bien bersee
Ha Diex com l'a bien enuersee
Vilennie Diex com biau lit
Or est elle en son grant délit
Tout ainsi com heraut la huie
Et tuit li autre a une huie
Ont si vilennie huee
C'onques mais si tres grant huee
Ne fu en nule place oïe
Quele fu si grant que l'oïe
Ala jusqu'a desesperance
Et cortoisie de la lance
Feri si roidement losenge
Que l'escu portrait a losenge
Li fent et l'auberc li desmaille
Entre le fer par mi l'entraille
Et penoncel et fer et fust
Lors li venist miex quele fust
Chiez les losenges herbergie
Car cortoisie l'a lessie
Enmi le pre honteuse et mate
D'un cop estoit la lance esclate
Et s'en passe mais des retrous
Fiert mesdis qui vient a estrous
Iouster a li par grant despit
Et cortoisie sans respit
Au torner a le branc mi trait
Et l'yaume a ramposnes portrait
S'il porfent si qu'en la ventaille
Si que li aciers qui bien taille
Toute la langue li forcele
Et le fiert si qu'en la forcele
Et trebuche cel dolereus
Et en venge cel amoreus
Qui tous jors heent mesdisans
Mesdis remest el pre gisans
Et .i. heraut en hault s'escrie
Ora ma dame cortoisie
Qui met mesdisans a declin
A cele a qui furent enclin
Tuit cil de la table roonde
La quele est la flor du monde
Mon seignor Gauuain afeta
Et de sa mamele alaita
Cliges yvain et lancelot
Ainsi dit cil et quant cele ot
Apres sa jouste son tor pris
Lors sailli li chevaus de pris
Qui fu mesdis par mi la resne
Et au heraut qui se desresne
A donne armes et cheval
Qui furent keu le seneschal

Li jors estoit ja mi partis
Quant de tierce seroit partis
Li solaus qui le mi parti
Quant por iouster des rens issi
Auarice contre largece
Et largece vers li s'adrece
Par tel desroy par tel estrif
Qu'il li tout l'un et l'autre estrif
Por avoir donner et despendre
A la lance au large alixandre
Que largece tint en sa main
Et largece qui de demain
N'a cure aincois donne en present
A couvoitise fait present
De son corps en l'espace flote
Ne sambla pas gieu de pelote
Quant li a la lance plantee
Emmi la targe besantee
Si que hors des arcons la plante
Le hyaume a terre ains que la pante
Du pié et torne de rauine
Le destrier s'encontre rauine
Du cheval d'escu et de lance
Si que lui et le cheval dance
Sor la targe de soie painte
En .i. fosse a cele empainte
Et s'en vait frain abandonne
Mais tout a col guerredonne
Et au tournoy est retornee
Mais au tornoi a encontree
Auarice toute eslessiee
Qu'ele cuidoit avoir lessiee
Morte et vaincue en mi la place
Mais li lenbart l'ont recontree
Qui estoient de sa mesnie
De largece s'est bien vengie
Au chaple des espees nues
Qu'ele li fait voler as nues
L'espie a toute la main destre
Se la vertu du Roy celestre
N'estent a largece sa main
Par tans seront francois Rommain
Qui solent estre mors et puis
De largece mais or ne puis
Dire qu'il soient large non
Largece n'a mais que le non.
Sa main senestre a en son sain
Largece n'a pas le cuer sain
Sa destre main li est copee
Fors de la presse l'a getee.
Cortoisie qui moult l'a chiere
De s'armee li a la chiere
Et la sous .i. pin estendue
Et de sa main a estendue
Une coute de drap de soie
Sor la riviere loing se voie
Sous .i. pin fist faire une couche
Entre ses bras largece couche
Dessous .i. pin vert et ramu
Por son meschief son coy et mu
Cil menestrel et detordent
Lor poins et si se desconfortent
Qu'il getent lor tabors en loing
Por largece qui a plain poing
Lor sot donner or a perdu
Le poing s'en sont si esperdu
Qu'il dient tout or n'y a el
Viure nous estuet de chastel
Raisons du miex que nous porron
Se largece muert nous morron
De povreté et de mesaise
Chevaliers ne sont pas a aise
Puis la regretent moult souvent
Ne metent mais baniere au vent
Cil povre chevalier de pris
Qui donra mais tire de tyr
Ne riche paile d'outremer
Cortoisie a le cuer amer
Par son mehaing par son meschief
Et proece des ex du chief
Pleure largece si a droit
Car qui le voit dire en voudroit
Proece sans largece est morte
Proece sance largece porte
L'escu de biaus coulz orphelin
L'escu sans or sans sebelin
L'escu mate l'escu vaincu
Diex gart francois de tel escu
Ains lor rende ains hui que demain
Largece o tout sa destre main
Que je sai bien que ne puet estre
Que largece o sa main destre
Feist biau don quenele pas
S'el le faisoit je ne cuit pas
Le feïst ains se tarderoit
Tant que li dons quele donroit
Dieu en droit ceulz pour l'antendue
Que ja n'en ert merci rendue

Devant prouuidence la hardie
plus que le pas fuit coardie
Qui paour tient par mi la resne
Et proece brandist le fresne
Vers proece qui tourne en fuie
Cil s'en fuient a une huie
Fors du tournoi sans retorner
Proece encontre au frain tourner
Cerberus le portiex d'enfer
L'en ne porroit n'en plom n'en fer
Entaillier si tres laide forme
Contre nature qui tout forme
.III. testes ot et a .i. mot
Vous di qu'en chascun hyaume ot
Qui ert de pierres d'aymant
Mais proece sans contremant
Dehache le destrier et ploie
Et sa fiche si qu'il le ploie
Par mi le mileu de l'eschine
Cerberus la lance fresnine
A loingn qui n'est pas menue
La terre tramble en sa venue
Car il vient plus roide que foudre
Et fait par l'air tant voler poudre
Que li ciex en est noir et troubles
Plus troubles vient a .iiii. troubles
Qu'estorbeillons plains d'ennemi
Ne recule pié ne demi
Proece ains vient toute eslessie
Et si la fiert lance a bessie
Par tel air par tel angoisse
Que la lanche fresnine froisse
Dont li troncon volent as nues
Au chaple des espees nues
Fierent tex cops que tous s'estonnent
Moult menuement s'entredonnent
Par bras par testes et par cous.
Retraites soupanes et cous
Sormontees et entre deus
Si qu'en ne pooit entre eulz .ii.
Veoir que les espees nues
Proece fait voler as nues
A .i. seul cop au branc d'acier
.II. des testes son adversier
Et refiert trestoute a tel force
Que ne li vault une escorce
Le cerf dont il ot fait colier
Car le tiers chief li fait volier
Par un lair comme une pelote
Le cheval proece en la flote
Tresporte qu'il ot dure bouche
Cerberus dont elle couche
Est trebuchiez en .i. margas
Ou il remes honteus et mas

Aprez yceulz ne se faint pas
De venir plus tost que le pas
Virginite pour assambler
Si qu'en son venir fait trambler
.C. piez enuiron sor la terre
Et pour miex affiner la guerre
A chastee en sa compaigne
Et broche le cheval d'Espaigne
Encontre fornication.
Et sor l'escu paint a lyon
L'a ferue si roidement
Qu'escu et haberc li desment
Et la flatie sans delay
Enuerse en .i. puant lay
Que ce n'ert se merveille non
Et cort bessie le gonfanon
Contre auoultire bien et bel
Car largece duis de bordel
Li coust aus bras le bras au corps
Et le porte des arcons fors
En .i. putel tout enuerse
Et au retorner herberge
Li tiers filz fornication
Arme d'aomination.
Qui cuidoit bien valoir .i. conte
L'escu au mirouer de honte
Li a fendu a la fort lance
Et au courir de la fort lance
Ens en .i. tay en el fait soupe
Au trespasser son nez estoupe
Por la puour ou il reclot
S'a .i. buef beüst a escot
S'en eüst il pechié eü
Tant a du puant l'a beu
Qu'en puour est cilz renaieis
Par mon pechié puant neis.
Mais en une saucie espesse
Li Diex d'amors et la deesse
Cupide et venus ensamble
Remonterent si com moy samble
Fornication de prim saut
Lors veïssiez trop fier assaut
Quant cupide .i. ars truquoys
Tendi et a trait de manois
A constance en mi sa gent
L'escu au rousseignol d'argent
Embrace amors li empannez
Et lor lait corre lez alez
De la riviere et tout droit point
Vers chastee qui en mal point
Fust s'el ne fust tornee en fuie
Mestier li est qu'ele s'en fuie
Car ele ne vient s'en fuiant non
Fuir l'estuet ou secenon
Ele fust prise et retenue
Car cupide sans retenue
Li a lancie maint dart felon
Mainte fois fu prez du talon.
A ma dame virginité
Venus maint cop li a gete
La mere fornication
Qui tint l'arc de temptation
Qu'amor encorda d'une corde
Que cordee par grant concorde
Ot de troucons a damoiseles
Venus qui virges et puceles
Assault rendi sans atendue
L'arc amoreus sans atendue
Une saiete barbelee
Qui estoit d'amors empanee
Si vola hault par l'air bruiant
Virginite qui va fuiant
Eust par mi le corps navree
Mais la dame s'est destornee
Espoentee et esbahie
Et se mist en une abbaye
Por son pucelage garder
Plus tost c'on ne puet esgarder
La saiete qui s'on vola
Cuilli si roidement vola
Tout droit par mi a la volee
Qui par mi les ex m'est volee
Dedens le corps jusqu'a penoncel
Moult reclama Dieu et ses nons
Quant le fer froit au cher senti
Mais trop a tart me repenti
Dont je ving au tornoiement
Car li dars si parfondement
Feri qui raidement descoche
Qu'il encocha jusqu'a la coche
Dont amor l'avoit encochie
Mais venus qui la descochie
L'ame fist par mes eux passer
Sans mes ex bersier ne quasser
Dont je me duel et si ai droit
Mais qui le voir dire en voudroit
Crestien de Troyes dist miex
Du dart navré del dart des eux
Que je ne vous porroie dire
Si fu si bien de ma matire
Que je deisse de chastel
Je descendi que n'y ot el
Sor l'erbe vert mat et pensis
De la dolor du cop m'assis
Mal et destrois et angoisseus
Mort fusse se je fusse seulz.
Les bras de fer me conforta
Mon cuer trove grant confort a
En lui qui est desconfortez
Ne cuidai ja que confortez
Peüst estre par nul effors
Tant fu li cous peines et fors
Que je recui par grant meschief
Esperance me tint le chief
De s'espee entre ses mains
Car tant estoient mas et vains
Qu'a po ne me couvint pasmer
Adont me pris a desarmer
Mi compains pour cercher la plaie
Mal avoit sa painne emploie
Car il n'y pert de plaie point
De tant estoie en piour point
De trop et en graindre aventure
Ne trouuaissent cop ne pointure
Trestout li mire de salerne
Adont fist entor moy .i. cerne
Aussi com por moy enchanter
Et puis me fist au col porter
.I. brief par nigromance escript
Ou il ot les nons Antecrist
Escript en grieu et en latin
Moult estoit bon por auertin
Le briez Mais li briez ne li non
Ne me firent s'empirier non
Ma dolor qui point n'aleia.
D'esperance tant m'agreua
Que je chai en paumoison
Tous pasmez une avision
Vi qui bele ert a deuiser
Car tant me plot a aviser
Que tous li cuers m'en resioi
C'onques a nul esvanoy
Si bele vision n'avint
Vis me fu que devant moy vint
En tele forme com doit estre
Forme de deesse celeste
La ou g'iere en ma cession
Venus a grant procession
De deesses qui par amors
Vindrent pour moy donner secors
Du mal qu'avoie au cuer dedens
Qui est pire que ma; dedens
A tant s'assistrent errans
Et la deesse en son giron.
Me tint le chief por aleiance
Amors m'aporta d'esperance
Une merueilleuse poison
Qu'avoit confite en sa maison.
Delectation l'espiciere
La poison est de grant maniere
D'espices chaudes et agues
N'a sururgien souz les nues
Qui pas la sceüst contre faire
Delectation la fist faire
La poison est de grant maniere
Qui moult estoit plaisant et chiere
A Biau Repaire en souspecon
D'angoisse et de double fricon
Et de souspirs la destrempa
Trop estoit fort si la tempra
D'une longue pensee fruite
En angoisse la leche fvite
Amors si ioint com il estoit
Devant venus en piez estoit
Qui tuit mon chief en mon dormant
Et temptation vait devant
Com disciple devant son mestre
La poison tint en sa main destre
Contre le cuer tout de son gré
Et me dist basset a secré
En une fiole d'argent
Amors la fiole me tent
Et me dit que sans nule doubte
Beusse la fiole toute
En non de bien et de santé
Et je qui voil sa volenté
Acomplir tout a sa deuise
De sa main la poison ai prise
Et l'a .i. po assauoree
Mais tant la trouvai sauoree
Quele ne m'ot point de foison
A .i. seul trait bui la poison
Je bui trestout Dieu moie coupe
Si qu'en l'argent n'en remest goute
Qui me dust l'ame du corps traire
S'esperance la debonnaire
Ne fust qui me fist .i. entrait
Quant el me vit entrer el trait
Ou je cheï par bon espoir
.I. emplastre de bon espoir
M'assist sor le costé senestre
Et a prez m'assist sa main destre
Contre le cuer tout de son gré
Et me dist basset a secré
Sor le chief .i. merueillous charme
Et me portait d'un po de basme
Le non diane en mi le front
S'il charme greignor bien me font
Que les poisons de sa fiole
Car rendue m'a la parole
Et mon sens et mon esperit
Se vint et quant fui esperis
Clamer m'alai a la justice
Qui tous les amoreus justice
De trois qui cest mal m'orent fais
Savoir liquelz a plus meffais
Mon cuer la deesse ou mon oeil
Li juges dist blasmer ne weil
La deesse par foy je non
La Dame qui venus a non
Ne te cuida mie blecier
A .i. autre voloit lancier
Non pas a ty son iauelot
N'onques l'oil quant lanciee l'ot
Ne se daignerent destorner
A tes eux pries bien atorner
Ceste traison toute aperte
Qu'il recurent a porte ouuerte
Sans contredit ton adversier
El chastel dont il sont portier
Ty oeil quele voir en retrai
T'ont fait de traison .i. trait

A icel mot lor gage tendent
Et de traison se deffendent
Li oeil et dient la raison
Li cuer font il de la messon
Est li sires nous li sergent
Qui son voloir sans contremant
Raison si tost com il nous mande
Quanqu'il nous dist quanquil commande
Reson ne ja n'iron en proie
Se li cuers ne nous y enuoie
Sans qui commant riens ne faison
A ce mot vi venir raison
La moie fille sapience
La diffinitiue sentence
Rout et tout la desputoison
Et dist li cuers fu la choison
De mal qui a plus en doit estre
Blamez que nulz qui la fenestre
Lessa ouuerte comme folx
Par ou li descendi li coux
Du er dont il guerra a tart
Raison a fait loiel esgart
Ce dient tuit communement
Mais onques por son jugement
Ne lessai a esgarder qui
Fu vaincus et li kex vainqui
Tant que je soy por verité
Que ma dame virginité
Et chastee et lor gent toute
Fouirent tant qu'il ont sans doute
Gaaignie le ieu par aler
Qui oÿ onques mais parler
De si glorieuse victore
Ceste fu bien sans noue glore.

D'autre part bruiant s'entreuiennent
Et les lances bessiees tiennent
Sainte fois encontre heresie
Qui ert cousine ypocrisie
La singece de charité
De cahors de la charité
D'aubijois et de tholosan
Et de paine et de mellan
Y ot milliers mais ne sai quans
De hougres de popelicans
Qui vindrent par une posterne
Mais par la cité de biterne
Orent passe le jor devant
Sainte fois lor vint au devant
Et li mestres de sainte yglise
Qui ont si bien largece emprise
Que dampne furent maintenant
Li aubijois li tisserrant
Et pris et repris a .i. point
De la foy dont ne tiengnent point
Por leurs interpretacions
Mais lor fausses opinions
Cerche tant sainte glise et preuue
Que de maluaiste les repreuue
Et sainte fois porte heresie
Sor l'escu paint de symonie
Entre les piez a tesserrans
Et lui et les popelicans
A fait liurer a la justice
C'est drois que fausseté justice
Lor fist faire de daignement
A tous ensamble .i. jugement
Selonc ce c'orent meserre
Car tous les fist ardoir en re
Maintenant que il furent pris
De ce lo je justice et pris
Que sans merci tous ses prisons
Fait devenir cendre et tisons

A l'eure qu'orgueil assambla
Veraiement a tous sambla
Que la foudre deüst descendre
Quant je vi la place porprendre
Lui et sa gent de toutes pars
En eulz me feri li espers
Des armes com vi luire l'ors
Et de paor senti ay lors
Plus de .c. fois en .i. randon
Quant orgueil vint frain a bandon
Contre ma dame humilité
D'orgueil vous di por verité
Que baucent dessous li chopa
Si roidement c'une soupe a
Faite d'orgueil en .i. margas
Ou il remest honteus et mas
Qu'onques alors ne tint prison
Et boban par sa mesproison
Let aler contre pacience
Et despit contre obedience
Mais trop cruaument s'entraioustent
Qu'en costissant des lances ioustent
De chevaus d'escus et des pis
Siqu'a costir cheï despis
Et boban perdi les estris
Adon commenca li estris
Quant humilitez prist son tor
Quant vanteria en son retor
Encontre qui porprent les places
Sor l'escu portrait de menaces
La fiert et si tres bien iousta
Que vanterie en la jouste a
Encontre qui porprent les places
Le cheval perdu maintenant
Et cointise en sa main tenant
Une lance painte encontre a
Mais cointise a tel l'encontra
Que cointee cruel acointe
Que sans nule cointise acointe
Cointerie si cointement
Qu'a ciel a tel acointement
De sa lance vont les esclices
Cointise que nest des espices
Vole a terre toute estordie
Au releuer acort folie
En son col une grant macue
Et sapience .i. cop li rue.
Du branc au prouerbe letre
Qu'abat morte folie el pre
Qui ne doubte devant que prent
Nicetez qui vint nicement
.I. cheval brandist corre lesse
Prouidence vers lui s'eslesse
Quant elle vit le branc mi trait
D'un glaive a argument portrait
Le porte el pre si cruelment
Qu'il n'ot ne ne voit ne entent

Pluto s'embat en mi la flote
Ne sambla pas geu de pelote
Quant raphael le cheval a
Eslaissie contre ceulz de la
Et a fait trop riche auenue
Qu'a terre porte en sa venue
Pluto si durement l'empaint
Que l'escu de tenebres paint
Que li a toute la canole
A .i. jongleur qui citole
A done armes et cheval
Qui furent andui infernal
Mais ne fu pas au donner chiches
Car moult fu biaus li dons et riches
D'un destrier qui bien vault .c. mars
A secourre Pluto vint Mars
Qui est Diex de batailles diz
L'escu embrace et ioint au pis
Et lesse corre a ceulz de la
Mars qui tres roidement ala
Fiert raphael de maintenant
Queil vit en sa main tenant
Une lance ou ot blanche ensaigne
Et raphael en mi la plane
Du lonc de la lance le porte
Si com le destrier le tresporte
Mercurius a enuerse
Et au retorner a berse
Neptunus le Dieu de la mer
Et au quart cop se vait clamer
De necturnus a sa fort lance
Et au torner Apolin lance
En .i. margas de tel randon
Qu'il feri de si grant randon
Que di glaive parut derriers
Plus d'une toise et li destriers
Gabriel prist le frain as dens
Envers et encoste et as dens.
Tous ceulz que il encontra porte
Si com le destrier le tresporte

Li solaus ot ja tant erre
Que par le grant chemin ferre
Est venus de midi a nonne
Antecrist le frain habandone
Au fort destrier desmesure
Qui de prin saut a mesure
Du pre fauchie plus d'un arpent
La poudre en fait voler au vent
Le cheval qui vault .i. muy d'or
La oissiez sonner maint cor
Et mainte trompe et mainte arene
Et au ciel la poudre et la reingne
A grans estorbeillons levee
Et come broillas en valee
Tout le tornoient famer
Et ces chevaliers escumer
Sor les hyaumes par grant angoisse
Antecrist que Pluto angoisse
D'assambler et de faire d'armes
L'escu a pris par les enarmes
Et broche contre michel l'ange
Et l'escu comme .i. drapel lange
Li a trové a cele empainte
Et la lance a dyabliaus painte
Que au ferir esclate et froisse
Et Michiel par si grant angoisse
Le fist par force des estriers
Mais fors fu li arcons derriers
Si qu'il n'esclate ne ne froisse
Son cop estort sa lance froisse
Ou avoit paint maint angelot
Michiel qui pas ne chancelot
S'est plungiez entre ceulz de la
Et si tres roidement ala
Pour eulz laidir et domager
Qu'asi les a fait desrengier
Et departir a grans tropiaus
Com li espeuriers estourniax
Et retourne le branc mi trait
Sor le heaume a elles portrait
Le fiere Antecrist a bandon
Et Michiel lui fiert de randon
Sor le hyaume du branc molu
Si qu'a ferir li a tolu
Et camaheus et crapaudines
A grans espees acherines
Fierent com feures sor enclume
Si que li feus d'enfer alume
Et envole mainte estancele
Michiel le fent et escarcele
Le hyaume agu de chief en chief
Et Michiel rest a grant meschief
Sor le hyaume du branc molu
Si qu'a ferir li a tolu
Car le heaume a elles portret
Li a si estroue et frait
Que les eles en fait voler
Par tans couuenist a foler
Ou fiancier ou l'un ou l'autre
Mais d'ambes pars lance sor fautre
Vient chascun son seignor secorre
Lors veïssiez vertus acorre
Por prendre Antecrist tout entour
Et il plus fors que une tour
Ert si es arcons affichiez
Com s'il y fust nex ou fichiez
Mais trop a soffert longuement
Ja fust li rois du firmament
Venu a saint Michiel aidier
Mais ja avoit fait fiancier
Michiel a Antecrist prison
Et a mis le frain a bandon
Et lesse corre a ceulz de la
Et si tres roidement ala
Con la foudre du ciel descent
Si qu'en son venir plus de .c.
A fait reuerser jusqu'a lices
Lors veïssiez vertus et vices
Ferir ensamble pelle et melle
Menuement come grauele
Y erent vertus sans arrester
Ne fuierent te tempester
Et de chachier et de ferir
Tant que desesperer ferir
Les fierent en desesperance
Lors s'en retorne a esperance
Voiant le roy du firmament
C'est la fin du tornoiement
Dont li depart qui vient apres
Et plus delitables adez

Li solaus qui clarté donnot
Lessie l'eure de nonne ot
Et pere le firmament ala
Tant que par le pui devala
Des vespres el val d'occident
Quant li sires du firmament
Qui desarmee avoit la face
Ancois que partist de la place
Raphael mande qu'il se prengne
Confession et penitance
Et raphael qui pas ne tance
Ains obeist au premier mot
Les navrez que de cuer amot
Guerpi par la vertu celestre
Et de largece sa main destre
Rendi par si bel maiestire
Il n'est hons nez qui sceüst dire
La quel main on li a copee
Qui l'a li a si bien soudee
Qu'il n'i pert cousture ne pointe
Mais je doubt trop qu'en si mal point
Ne seult jamais c'in el seult estre
Car on tien a si tres bon mestre
Raphael qui a loy divine
Appella la Dieu medecine
Que je croi que quanqu'il a fete
Recoit sainte bone et parfaite
Car Diex qui oure par sa main
Du mort fait vif de l'enfer sain
Con cil qui tout de noient fist
Et raphael tant s'entremist
Qu'il guerist tous les afolez
Et suscita les decolez
Et les navrez ferus des vices
Confession autres deuices
Ne quiert que de li presenter
S'aide et ses plaies tenter
Car volentiers y met s'entente
Toutes les plaies qui le tempte
L'eue sainte devotion
Et lermes de contriction
Qui sont plus ameres que suies
Et penitance les essuie
Au drap de satiffacion
Lors me semont contriction
Que j'alasse parler au mire
Qui toutes les plaies remire
Des qu'en avoie a aisement
Lors ala a lui bonement
Et en plorant criai merci
Et li dis Mestres j'ai menti
Car je fui trop en mauvais point
Car venus de son dart me point
Et cupido si tres parfont
Que se cil mire ne m'en font
Qui m'ont le dart el cuer plante
Ja n'avrai joie ne santé

Li mestre qui tout mot a mot
Ml't doucement escoute m'ot
Me respondi isnel le pas.
Amis ne vous esmaiez pas
Mais alez a confession
Et gardez que devotion
Vous maint a li qui moult l'a chiere
Si vous fera plus laide chiere
Et plus volentiers vous garra
Et a vos plaies vous querra
.I. oignement dous et trempe
Qu'il a confit et destrempe
Des lermes de compuction
Savoir poez ceste vltion.
Gueris sera en .i. moment
Et sachiez bien que autrement
Ne porrez avoir medecine
Ne par herbes ne par racine
Que si parfont enracinez
Est li maulz que desracinez
N'ert ja for par confession
Lors me semont compuction
Et devotion sa cousine
Que alasse querre mecine
Si com li mestres m'enseigna
Et mon cuer faire ne daigna
Au conseil croire demoree
La ot mainte lerme ploree
Dont ma dame confession
Une merueilleuse onction
Me fist et tant s'umilia
Quele meismes me lia
Sus mes plaies moult doucement
Icilz glorieus oignement
Et une bente bele et blanche
Qui estoit faite d'une manche
De la chemise penitance
La souffri tout en paciance
Quanque la dame me voult faire
Liement me mis au repaire
Quant je me senti bien confes
Et legierement car mon fez
Dont j'avoie mon col chargie
M'a confession deschargie

Lors m'en reuing au pont de fust
Ou cuidai que bras de fer fust
Que je tout seul y oÿ laissie
Mais je le vi tout eslessie.
Desesperee desperance
Entrer c'onques puis m'acointance
N'ama des que confession
Me mena a devotion
Et penitance la miergesse
Par mi une saussoie espesse
M'en ving tout droit a esperance
Fors est la cité sans doutance
Et siet en trop bele veue
Onques tele ne fu veue
Car elle est trop bele a diuise
Ezechiel qui la deuise
Dit quele a devers orient
.III. portes devers occident
Autant en povreté vous di
Qu'autant en a devers midi
Et tout autant par devers bise
N'erent pas fait de pierre bise
Li mur dont elle estoit fermee
Car elle estoit close et pauee
De pierre precieuse toute
Et sachiez bien sans nule doute
Que li ange guetent tous jors
La cité de nuis et de jors
Ce ne tiengne nulz a merveille
Et se nulz est qui s'en merveille
Le prophete ezechie lise
Et si cointement la deuise
Qu'aprés son devis n'y os mestre
Ne mot ne sillebe ne lettre
Mais itant di a la persone
Qu'ezechiel la cité nomme
Iheusalem mais l'esperance
Et qui scet la senefiance
De la monjoie du parvis
Il doit bien savoir sans avis
Que monjoie est li nons expres
De droite vision de parez
Que iheusalem senefie
par de devers la praerie
Mais nulz en mi la mestre rue
Chascuns les bras au col me rue
Et me font merueilleuse joie
Cele nuit iui a la monjoie
Du parvis a l'ostel largece
L'uis a l'uis de l'ostel proece
En unes sales lambroissies
En .ii. chaieres deboisies
Sistrent largece et cortoisie
Par amor et par compaignie
A .i. hostel ensamble vindrent
Lobes qui trop bien lor auindrent
Orent d'un vermeil singlaton
A boutonnez qui de laiton
N'i erent pas mais d'or et d'argent
Furent tissues bel et gent
Et estoient d'une facon
N'est pas mestier que nous facon
Mencion des mos de la cort
Ne du pueple qui y acort
Quant on ot fait l'eue corner
Que largece avoit fait crier
Que trestuit a lor ostel viegnent
Onques de li lor gages prennent
Tuit cil qui n'y porront venir
Car elle veult ostel tenir
Tout le plus bel de la cité
Li baron qui furent cité
Vindrent a grant procession
La veille d'une ascension
En esté a .i. mecredi
Fu la feste que je vous di
Qui moult fu noblement servie
Car largece s'estoit garnie
De quanque pot de bon trouver
En air et en terre et en mer
Et en estans et en riviere
Des chevaliers portant baniere
Qui y furent tant en y ot
Ne porroie sans grant riot
Aconter en nule maniere
Largece sist toute premiere
Au large dois lassus a mont
Ou plus biau pales qu'en cest mont
Que onques largece veïst
Car largement y asseist
.xM. chevaliers ensamble
Contre largece ce me samble
Sist cortoisie la cortoise
Qui devant lui a une toise
Du chief du dois me fist seoir
Por ce quel me voloit vëoir
Et honorer sor toute rien
Aprez ice vous di je bien
Qu'a grant largece et a grant joie
Des viandes de la monjoie
En largece et sa cort servie
Par les disciples cortoisie
Qui bien le soient acesmer
De drap qui vindrent d'outrement
Si qu'il sont bel sor toutes choses
Et seruent en chapiaus de roses
Que tuit cortois doivent porter
Bien parut as mes aporter
Qu'il seruirent moult cointement
De dignes mez moult richement
Dignes de si digne disner
A disner si riche disner
Ne se doit nulz se saint et digne
Ne se sent dignement si digne
Qui la conscience digne a
O lui dignement se digna
Saint iehans que li rois benignes
Ne mont au disner dont ert dignes

Ja voloit on lever les tables
Quant Gabriel li connestables
Le roy vint laiens en present
Qui a proure .i. present
D'un pain li roys au dez amont
Mais cest le plus biau pain du mont
Si blanc si prés si prechieus
Que desirrans et enuieus
Sui encor de tel pain avoir
Car l'en ne puet por nul avoir
Trouuer une denree a tendre
C'est la manne que Diex descendre
Fist pour besoins rasazier
N'or pour besans ne por denier
N'en a point car li rois le donne
Si largement qu'il abandonne
A son mes cil qui dignement
Nel prent recoit son dampnement
Car cilz pains est li pains de vie
Li pains aus anges dont servie
Est leur table voire toudis
N'ont autre mes en paradis
Fors .i. qui est de riche ator
Sa vision lor creator
Qui si les pest et rassazie
Avoir ne veulent autre vie
N'autre biande n'autre mez
En la manne ot riche entremez
Car a cort en vient po de tiex
En blanches touailles d'autiex
L'aporterent dui angelot
Gabriel qui presente l'ot.
L'ostel pais la suer amisté
Et li autre l'ostel pité
A tous les esgarez ensaingne
Monstre l'ostel virginité
Icx partoute la cité
Des chevaliers paroles tiennent
Chiez le roy moult biau se contiennent
En son palez lassuz amont
Si que pour tout l'avoir du mont
Ne me tenisse d'aler la
Tous ceulz que nus o moi n'ala
Par le vis que la mestre porte
Quant cil me vit qui les cles porte
Maintenant me dist estez sus
Biau sire ceens n'entre nulz
S'il n'est moult iustes et loiaus
Vous n'estes mie desloiaus
Ne n'avez mie robe honeste
Quant vous n'avez robe de feste
Comment entrastes vous ceens
Quant je vi que c'estoit neens
Et que n'y demoroie pas
Moult vergondeus en el le pas
Du lieu issi qu'il n'y ot el.
Et m'en reuing a mon hostel
C'onques meillor ostel ne vi
Chiez largece fumes servi
De plus que il ne nous couvint
La nuit a la et le jor vint
Qu'en la tour du chastel amont
Por enluminer tout le mont
En estiues de cornouaille
Corna la guete qui sans faille.
Le sot prendre si bien a point
Qu'il en paroit si pres que point
Ne paroit qu'il en apparut
Ains que phebus y apparrust
Qui estaint toutes les estoiles
Veritez et vraies nouveles
D'Antecrist et palais conta
Et dient tuit que grant honte a
Faite au roy et a sa cort
A itant la parole cort
Jusqu'au seignor du firmament
Qu'Antecrist ui volentiers ment
Qui ot fiancie prison
Par orgueil et par mesprison
Avoit mentie sa fiance
Et que il de desesperance
Seroit emblez a miennuit
Et traison qui le conduit
La ja mis el chemin ferre
D'enfer et ont a tant erre
Le chemin que Raoul descript
Que ja sunt les gens antecrist
A une jornee d'enfer
Car du royaume mulciber
Ont ja passez les pons estrois
Et tous les infernaus destrois
Et que traison qui les guye
En la cité de foy mentie
Les a fait par paor embatre
Et ont fait chaucies abatre
Et tous les pons tous abatus
De la vile ou sont embatus
Et la vouldront contre tenir
Se nulz ose sor eulz venir

Quant ot li roys du firmament
Et les barons a parlement
En son gnt palais assambla
Sapience ce me sambla
Qui moult est de plaisant maniere
Son avis est toute premiere
Et bel et gentement parla
Sire se vous alez par la
Par ou Antecrist est alez
Vous n'avrez ou en deualez
Tous les destruis de foy mentie
Et je ne sai nule partie
Par ou nulz hons mortiex y aille
Et foy mentie et de uinaille
Et de chevaliers si garnie
Que nul prince qui soit en vie
N'a pooir de lui afamer
Car elle est chose de la mer
D'une part et d'autre partie
De riviere portant navie
Si u'ain n'i puet avenir
Ne nulz n'y puet siege tenir
A mains de .ii. liues entour
N'il n'y a tornele ne tour
Que mutiber n'ait maconnee
De tieule o cyment destrempee
Cuite en la fornaise d'enfer
Vlcanus les portes d'enfer
En sa forge toutes foria
Qui son hostel en sa forge a
Prez du gouffre de sathanie
El grant chemin de foy mentie
Et de mort soubite et d'enfer
Et non porquant vez cy yver
Que nulz hons ne puet ostoier
Lessiez Antecrist delaier
Tout c'est yuer a foy mentie
Et metez vostre baronnie
En vostre gloire pardurable
Tuit li baron a vostre table
Tiengnent le conseil sapience
Tuit s'acordent a sa sentence.
Et li roys qui moult het discorde
Sor tous a son conseil s'acorde
Et prouidence sa suer mande
Et estroitement li commande
Quel aut avant et qu'il poruoie
Le bel chemin la bele voie
De paradis qui moult est droite
Mais moult parest dure et estroite
Et y a moult de felons pas
Prouidence en el le pas
Le hernois la tour atorna
A tant d'esperance torna
Li roys du ciel a moult grant joie
Mais au partir de la monjoie
M'estoit il vraiement avis
Que c'estoit la gent du parvis
Car trop grant joie demenoient
Qui oist comment tuit tenoient
Les lorains a ces chevaliers
Moult les escoutast volentiers
Et moult forment se delitast
Et moult volentiers escoutast
Ces nouuiaus chevaliers chanter
Et ces menestriex fleuter
Qui sont courtois et enuoisiez
Et sor ces chevaliers prisiez
Hennir ces riches palefrois
Des anges fu grans li effrois
Qui sonnent trompes et arainnes
De .x. grans lieues toutes plainnes
Voit on cele procession
Au saint jour de l'ascension
En lair s'enmonterent lassus
Chantant sanctus sanctus sanctus
Et vont au ciel par mi les nues
A tant entrens par mi les rues
La celestial region
A ma dame religion.
Me bailla li rys en conduit
Mais encor ne m'a pas conduit
Religion ce m'est avis
D'esperance jus qu'en parvis
Mais en la fin ai tant erre
Que je sui ou chemin entre
De parvis s'en moy me remaint
Religion quel ne m'i maint
Qui m'a ja mene par la main
Iusqu'en l'eglise saint germain.
Des prez lez les murs de parvis
Se de lui servir ne recroi
Si vraiement come je croi
Que se bien fais il m'iert meri
Y maint Diex huon de meri
Qui a grant paine a fait ce livre
Car n'osoit pas prendre a delivre
Le bel francois a son talent
Car cil qui trouverent avant
En ont cuilli toute l'eslite
Por ce est ceste oevre mains eslite
Et plus forte a acheuer
Moult mis grant force a eschiuer
Les diz Raoul et Crestiens
C'onques bouche de Crestiens
Ne dist si bien com il disoient
Mais quanqu'il distrent il prenoient
Le bel francois trestout a plain
Si come il lor venoit a main
Si qu'aprez eulz n'ont riens guerpi
Se j'ai trouvé aucun espi
Et mis la main aus mestiuiers
Je l'ay glane moult volentiers.