Toutes bones gens doivent oyr le bien retraire
De Dieu et de sa Mere qui tant est debonnaire
Oster s'en puet on bien de pechier de mal faire
Or vous dirai bon dit qui ne me fera taire

Vous savez tous et toutes qui sert sainte Marie
De bon cuer et de vrai sans point de vilonnie
Ou a l'ame ou au corps quant la char est porrie
A .c. doubles li rent en ceste mortel vie.

Un moult tres bel example issy vous en devis
Comme la Dame rent loier a ses amis.
El les scet bien hors traire des mains aus ennemis
Que tous jors est en paine d'oster nos bons avis

Il avint a Narbonne qui est riche cité
Une bourgoise y ot plaine de charité
Mais l'ainemi qui est si plain d'iniquité
L'agrapa et li fist paine et adversité

La bourgoise estoit riche si ot .i. bel enfant
A l'escole fu mis si com le truis lisant
Les compaignons suivoit quant il fu .i. po grant
La richeté sa mere aloit forment gastant

La mere l'amoit moult car plus d'enfans n'avoit
Trop debonnairement son meffait li moustroit
Mais il par sa foleur croire ne la voloit
Quanqu'il pooit tenir tantost aus dez jouoit

Li vallés si mena par lonc temps ceste vie
La borjoise sa mere en fu moult corroucie
Elle a mandé grant part du miex de sa lignie
A son filz vouldra faire de tous ses biens partie

Quant furent assamblé la dame leur moustra
Comment son filz le sien. vilainnement gasta
“Sa part veil que il ait et puis si en fera
Toute sa volenté quant devant lui l'avra.

Vous est il bien avis que je die raison.”
“Oil” font li parent “Mais il est fol garcon.
Quant il ne vous veult croire foy que doi saint Symon
Il s'en repentira  si comme nous creon.”

Elle fist sa partie voiant ceulz du lignage
Et le vallet le prist qui ne fu mie sage
En la ville ala si y tint son mesnage
Mais tost l'ot despendu et gasté par outrage

Quant n'ot mais que despendre si fu tous esbahis
Or oez ja com fu deceus et trais
Por l'amor de sa mere qui servoit Jhesucris
Se voult pener le dëable de decevoir le filz

Devant lui s'aparut l'ennemis erramment.
“Or te va il” dist il “Certes moult pourement
Mais se tu me veulz croire il t'ira richement.
Je te donrai plenté avoir or et argent

Se tu veulz” dist li dëables “Nous serons compaignon
J'ai de l'argent assez largement en jouon
Es quant cestui faudra de l'autre trouveron
Que je sai bien ou est. moy et toi l'embleron”

“Par foy” dist li vallés qui fu du jeu espris
“Je ne t'en faudrai ja s'en devoie estre occis
Gardons que n'en soions pendus ne mal baillis”
Lors s'entr'acompaignerent lui et li ennemis

Il furent compaignons ensamble longuement
Or et argent avoient a jouer largement
Mais s'a la douce Dame par tans pitié n'en prent
De l'enfant sera l'ame et corps a dampnement

En ses las longuement l'a tenus l'ennemis
Tant que par .i. matin l'enfant a raison mis
“Compains” dist li dëables “Par foy le te plevis
L'avoir que nous avions nous est trestous faillis

Ses tu dont venoit ore l'avoir qu'avona joué
Je le te dirai bien certes je l'ai emblé
Ainsinc recouvient faire ou tres grant povreté
Sera vostre voisine ce sachiez de verté”

“Et ou irai je embler” dist li vallés “Amis
Je le te dirai bien” ce respont l'ennemis
“Vien t'en aveques moy” lors l'a par la main pris
Vers le moustier le mainne si l'a a raison mis

“Compains” dist li dëables “Sces tu que tu feras
Ca dehors demorrai en l'eglise t'en vas
Le prestre n'i est mie le calice embleras
Tu revendras a moy et puis jouer porras”

Li vallés li respont que tantost le fera
En l'eglise s'en entre que plus n'i demora
Dessus l'autel tantost le galice pris a
Or oez biau miracle qui oir le vouldra

L'en voloit le service de la messe chanter
Les gens de la paroisse le vindrent escouter
Cil qui tint le calice ne s'en pooit aler
Lors veïssiez les gens entor li assambler

Car tout a dezcouvert le calice tenoit
Ne destorner nel pot chascuns li demandoit
Que il en voloit faire nul mot ne responnoit
Il ne scet ne ne pot car Diex ne le voloit

Pluiseur qui le conurent en furent moult mari
Li prestre y a corut qui moult fu esbahi
Le calice li oste a l'autel reverti.
Lors fu le valeton de toutes pars saisi

Assez vilainement fu menez en prison
Lors dist piteusement plorant en sa raison
“Las se j'eusse fait a ma mere son bon
Je ne fusse ore mie mené comme larron.”

Quant fu en la prison forment se dementa
“Or serai je pendu n'en eschaperai ja
Par maise compaignie qu'ai menee pieca
Se pitié n'en a cele qui le corps Dieu porta”

Quant sa mere en oÿ les paroles retraire
Sachiez qu'ele ot au cuer grant ire et grant contraire
Lors se prist a plorer qu'el ne se pot plus taire
Doucement reclama la Dame debonnaire

Moult lié fu l'ennemi quant par engingnement
Ot deceu l'enfant or scet il vraiement
Que se il est pendus l'ame ira en tourment
Puis metra il sa mere en desesperement

A conseil en alerent les barons du pays
“Que ferons” dient il “Du vallet qui est pris.”
“Par foy” dient aucun “Du fait fu pris saisis.
Autre chose n'i a fors qu'a la mort soit mis”

Lors fu le valeton mandé en jugement
Les barons li ont dit “Confesse toy briement
Tu es jugiez a pendre saches certainement
Se n'est Diex et sa mere n'avras deffendement”

“Seignor” dist li varlez “Or oez que dirai.
Je sui jugiez a mort bien le voi et le sai
Ce m'a fait compaignie ce sachiez vous de vrai
La mere Jhesucrist en mon garant en trai

C'onques ne fis forfait fors a moi seulement
Et a ma douce mere qui le cuer a dolent
Et ce fait dont je sui repris cy en present
Or me sui confessez faites vostre talent

Encor vous pri seigneur que .i. po m'escoutez
Quant on me menra pendre pour Dieu de majesté
Que par devant l'ostel ma mere me menez
Si priera por moy et autres gens assez

“Nous le volons moult bien” dient tuit li baron
Lors le font il mener par devant la maison
Ou demouroit sa mere qui fu en grant fricon
Por son filz por tel cas dolor sueffre a bandon

Quant en la rue entrerent si leva le noisier
Les voisins si le vont la borjoise noncier
Que l'en mainne par cy pendre son heritier
“Tant qu'il sera passé dame alez vous mucier”

La borjoise respont “Par mon chief non ferai
Ains m'en irai a l'uis quant passer le verrai
En sa tres douce bouche .I. baisier li donrai
La mere Dieu pour li doucement prierai

Lors courut la borgoise plainne de mairement
A tant ez vous venir multitude de gent
Et son fil c'on menoit assez honteusement
Le vallet vit sa mere si cria hautement

“Mere” dist le vallet “Mar me veistes nestre
Mal emblai le calice dessus l'autel au prestre
Se vous eusse creue et vous et mon ancestre
Au gibet ne fust mie ma maison ne mon estre”

Quant la borjoise l'ot s'est cheue pasmee
Li voisin la redrecent mainte lerme a ploree
Et quant elle refu de paumoison levee
Son fil a regardé si s'est hault escriee

“Hay” dist la borjoise “Biau filz et que ferai
Quant hui ce jor ton corps a martyre verrai
Certes se tu y muers je me despererai
Jhesus et tous ses sains ancui renoierai

Certes avant que muires .I. baisier me donras”
Lors le courut baisier estroit l'acole au bras
Puis dist une parole qui ne fu mie bas.
“Biaus filz a Dieu te rent et a saint Nicolas”

Lors brochent si emmainent le vallet au juise.
La bourgoise courut maintenant a l'eglise
La bare de la porte a .ii. mains a prise
La gent qui fu dedens a elle tost hors mise

Or oez la merveille et trop grant hardement
Et miracles apres sachiez certainement
Les huis du moustier a clos sus li fermement
Puis s'est trestoute nue despoilliee erranment

Or oez qu'ele fist quant el fu desnuee
En chascune mamele qu'ele ot ou corps posee
Une corde des cloches a fermement noee
Lors s'esmurent les cloches par la vertu nommee

D'icele .II. mameles les cloches fort tira
Et a ses biaus cheveus toute s'i atira
Parfondement du cuer en tirant souspira
Les cloches fort sonnerent car Diex les espira.

Quant de tirer se fu la borjoise lassee
Lors corut a l'ymage de la Virge honoree
A li tance com fame qui estoit forsenee
“Dame” dist la borjoise “Or oez ma pensee

Dame je t'ai lonc temps honoree et servie
Et au besoing voit on qu'est amis et amie
Rent moi tost mon enfant que n'i perde la vie
Ou je ferai tantost une grande folie

Car toi et ton enfant
Que de ceste grant d
Et se tu me le rens tous jors te servirai
A mon loial pooir et ta serve serai.”

Cele qui est plus douce que novel miel en ree
Sot de la borgoise le cuer et la pensee
Et sot que l'ennemi l'avoit desesperee
A lui se demoustra sans nule demoree

Nostre Dame li dist “Ne t'esmaier amie
Des biens qu'as fait por moi te rendrai je partie
L'autre part avra t'ame de ce ne doubtes mie
Ton enfant te vois querre en santé et en vie”

Jointes mains a genoulz cele l'en mercia
Toute nue en plorant dist ave Maria
Nostre Dame s'en part que plus n'i demora
Cele se revesti. et Dieu forment pria

A la justice vint. la glorieuse errant
La corde estoit ja mise ens el col son enfant
Estes vous .i. brandon de feu ardant cheant
Les gens s'esparpeillierent de paour vont criant

La Virge a l'enfant par les .II. mains comblé
Les cordes li desneue et si l'a deslié.
La gent qui furent loing ont tout ce regardé
Au baillif s'en coururent tout ont dit et conté

Quant toute gent le sorent forment se merveillierent
Les cloches de la ville par elles si sonnerent
Et les pourcessions tantost s'appareillierent
Chantant vont l'enfant querre et sa mere menerent

Le pueple vit la mere le roy Jhesu puissant
Monter en paradis et leur lessa l'enfant
Le clergié vont partout et hautement chantans
La bourjoise son filz va doucement baisant

Par la Virge pucele fu le vallet gueris
Des mains a l'ennemi qui si l'avoit trahis
Puis ama il forment la mere Jhesucris
Qui de bon cuer la sert il n'ert ja desconfis

Ceulz et celles qui ont ce miracle escouté
Diex leur sauve leurs corps et doinst bien et santé
A tous nos bienfaiteurs et aient la clarté
En paradis lassus avec les trespassez.