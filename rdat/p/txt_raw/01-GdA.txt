Pour recorder un dit sui ci endroit venus
Dieu gart touz ceulz et celles dont seray entendus
D'un roy vous weil parler par qui fu maintenus
Le pais d'Engleterre or est s'ame lassus

En la joie des cieus ou tous pourrons aler
Se faison com le roy dont je vous weil parler
L'escripture tesmoingne que qui veult hault monter
Il ne doit pas grans fais desus son col porter

Et c'est escript c'un riche qui ne veult dire rien
N'enterroit en la gloire ou Dieu maint et li sien
Nient plus que un chameul ne passeroit pour rien
Par le cul d'une aguille mes or entendez bien

Pas ne devons entendre que roys dus ne marchis
Ou autre gent qui sont de richesce garnis
Ne puissent aussi bien entrer en paradis
Comme les povres gens qui sont touz dessaissis

Pour tant sans plus qu'il veulent ordener par raison
Des biens dont il se voient en la possession
Par Saint Loys de France prouver le vous poon
Et par le roy englois de qui parler voulon

Bien est voir que les riches sont temptés plus forment
De la char et du monde que ceus qui n'ont nient
Mes quant un chanpion se combat bien souvent
Et tourjours a victoire plus grant louier a tant

Se les riches donnent achoison de pechier.
Et les gens qui sont riches s'en sevent bien gaitier
Tant doivent il avoir de Dieu plus grant louier
Les povres despit sont du ciel heritier

Le philosophie dist c'est escript en maint lieus
Que la chose que l'onme et la famme ainme miex
De son cuer fermement c'est droitement ces Diex
Or voions s'il est gueres de celles ou de cieus

Qui metent leur cuers plus en amasser avoir
Qu'a servir Jhesucrist pour paradis avoir
Oil dont c'est donmage mes bien fist son devoir
Le roy de qui la vie vous weil ramentevoir

Il fu roy d'Engleterre et duc de Normendie
Et d'assez d'autres lieus avoit la seigneurie
Mes il metoit son cuer et toute s'estudie
A servir Jhesucrist et la Vierge Marie

En pais maintint sa terre partout estoit amés
Pas n'estoient les povres en sa court de bontés
Une pucelle prist le roy dont vous orrés
Qui de bon cuer l'ama entendre le pourrés

Elle ot non Gracienne si comme il m'est avis
Qu'elle estoit gracieusse et en fais et en dis
Son seingneur si servoit le Roy de paradis
Aussi fessoit la dame tout son cuer i ot mis

Le roy et la royne sainte vie menoient
Les povres membres Dieu parfaitement amoient
Lonctemps furent ensemble mes tel usage avoient
Que trestoutes les nuis a matines aloient

Paissiblement vesquirent mes que tant i avoit
Que la douce royne nul enfant ne portoit
Li commun d'Engleterre forment en murmuroit
Et dissoient ainsi com les départiroit

Quant le roy l'oÿ dire s'en fu forment dolent
Et jura devant tous qu'il n'en feroit noient
Et que ja de la dame qu'il amoit loialment
Ne se départiroit jusques a son finement

Adont par Engleterre commenca li descors
Pour ce que la royne n'ot enfant de son corps
Mes par le plessir Dieu qui est misericors
Devint la dame ensainte on fist grant joie lors

Mes sachiez celle joie n'ot gueres de duree
Que la gent d'Engleterre fu puis moult tourmentee
Vous orrez par quel cause s'il vous plest et agree
Nule plus grant merveille ne fu pieca comptee

Douce gent entendez pour l'amour Dieu merci
Le bon roy d'Engleterre guillaume dont je di
A matines aloit tant qu'il avint ainsi
Que la gentil Royne forment apesanti

Le roy percut moult bien qu'estoit apesantie
Quant matines sonnerent il li dist “Douce amie
Je m'en vois a l'eglisse mes pour Dieu je vous prie
Que vous n'i veniés pas quar ce seroit folie

Quar sachiez de certain se vostre fruit perdoie
Et Dieus ne me gardoit hors de mon sens ystroie”
La dame respondi “Chier sire je l'ostroie
Car vostre voulenté si doit estre la moie”

Adonques li bons roys a matines ala
Et la dame courtoise en son lit demoura
Mes ne se dormoit pas tout adés Dieu proia
Tant que son chier seigneur arriere s'en tourna

Au revenir li fist la roine moult grant chiere
L'autre nuit voult ouvrer le roy en tel maniere
Mes avant matines parmi une verriere
Entra dedens la chambre merveilleusse lumiere

Avec celle clarté descendi une vois
Qui dist au roy Guillaume “Moult es lié quant tu vois
Que ta fame est ensainte mes ce ne vault un pois
Que soiez touz certains ains que passe le mois

Perdras cors et ame la famme et les enfans
Se n'obeïs a Dieu le pere tout puissant
Il te mande par moy et je le te commans
Que voisses en essil jusqu'a .xxiiii. ans

Si ne te fai connoistre pour meschief ne pour paine
A nulle creature ne franche ne villainne
Bon fait laissier l'onneur du monde qui est vainne
Pour conquester la joie de ciex qui tant est saine

Suesfre tout en bon gré el non de Jhesucrist”
Lors s'en parti la vois tantost qu'elle ot ce dit
Et le roy se vesti e chaussa sans respit
Son mestre conffeseur en l'eure mander fist

En alant a matines li conta et gehi
Le parler de la vois que vous avez oÿ
Et si conme en la chambre la clarté s'embati
Le prestre qui fu sage tantost li respondi

“Mon seingneur je me dout par la Vierge Marie
Que celle vois ne veingne par art de diablie
Mes pour ce ne larrés vo terre desgarnie
Car en l'onneur de Dieu vous conseille et deprie

Se riens avez tolu a homme ni a famme
Ne vous ne vostre pere dont Dieus asoille l'ame
Que vous le fassiez rendre cil qui fu sans disfame”
Li dist “Je le weil bien foy que doy Nostre Dame”

Il fist par Engleterre crier tout d'un acort
Que ceus a qui son pere ne lui orent fait tort
Venissent vers la court et tantost sans resort
On le restabliroit et au foible et au fort

Lors vint a court du pueple et assez et largement
A ceulz qui moustroient leur cause iustement
Rendoit on par mesure le leur bien lëalment
Lors pour le roy Guillaume prioient toute gentiment

Le roy en tel tempoire donna moult de biaus dons
Aus povres abaies et aus religions
Mes le dous Jhesucrist qui essaie les bons
Li renvoia la vois si comme nous lissons

Droitement a celle heure qu'il vint a l'autre fois
Mes la clarté se mist dedens la chambre ancois
Hautement a parlé et dist Guillaume roys
“Voir il te mescherra briément ce ne mécrois

Dieu veult qu'en essil voisses fous es quant tu n'i vas
Je m'en revois arriere fai ce que tu voudras”
Adont le roy englois se leva ens espas
A son comfessour vint c'om apelloit Thommas

Et li dist en quel guisse la vois fu revenue
“Trop forment me menace se je ne me remue”
Quant son comfessour ot la parole entendue
Il li a dist “Chier sire c'est bien chose seue

Que l'escripture dit c'om doit pour Dieu laissier
Muebles et heritages et enfans et mouillier
Pour comquester la joie que nulz ne puet prissier
Mes franc roy debonnaire un seul don vous requier

Pour ce se je ne sai se c'est fantosme ou non
Qu'ains que vous départez de vostre région
Atendez que la vois revaingne c'est raison
Se la tierce vois vient ce me semblera bon

Qu'alissiez en essil puis que Diex le vous mande
Chascun de nous doit faire tout ce qu'il nous commande”
Le roy engloys qui ot en Dieu amour tres grande
Aprés matines fist a Dieu une demande

Que cil li vient en gré qu'il en praingne la voie
Pour aler en essil que la vois li renvoie
Et tantost il ira voulentiers et de joie
Lors s'en vint en la chambre la dame  trouva coie

Endormé c'estoit au point de la journee
Le roy fu toute jour et moult tres grant pensee
Moult donna de biaus dons ainz que fust la vesprée
Au soir s'ala couchier ovecques s'espoussee

Mes onques n'i penserent a nul charnel délis
Un petit aprés ce qu'il furent endormis
Revint le mesagier au roy de paradis
Qui apella le roy  en dissant “Fous nais

Va t'en hors d'Engleterre en essil il le faut
Et ne nommés ton non ne en bas ne en haut
Jusqu'a .xxiiii. ans fain et soif froit et chaut
Avras et grans meschief mais Dieus qui sur tous vaut

Le te rendra moult bien” lors la vois s'en parti
Et le roy d'Angleterre requist a Dieu merci
De son lit issi hors en l'eure se vesti
De la plus simple robe qu'en la chambre trouva

D'or ne d'argent n'ot cure guillaume le bon roys
Il ne saint que s'espee mes ains bessa la crois
Bien cuida que la dame dormist a celle fois
Bas dist en soupirant douce suer je m'en vois

“Douce ami loiale jamés ne vous verré
Ne le fruit que j'avoie dedens vous engendré”
La royne l'oui moult ot le cuer serré
Semblant fet que s'esveille si li a demandé

Quel part vouloit aler et le roy li respont
“Dame a matines vois car par temps sonneront”
“Hé; roy dist la roine vos amours fausses sont
Mes les moies sont vraies jamés ne fauseront”

Adonques la roine aus piez du roy chai
Et li a dit “Chier sire pour Dieu qui ne menti
J'ai bien la vois oïe qui par .iii. fois vint ci
Vous me voulez laissier mes pas n'ira ainsi

Car je ne vous lairai tant com je soie en vie
Vous alez en essil mes sans moi n'irés mie”
Quant le roy l'entandi si li dist “Douce ami
Pour Dieu parlés plus bas que ne soiez oïe

Car voir se les gens sevent que je m'en doie aler
Pour rien ne me pourroie de leur mains eschaper”
La dame dist “Franc roi trop avez fol penser
Ne pourroie sans vous en vie demourer

Nous .ii. avons ensemble moult eües d'amours
Pour ce doi ge o vous endurer les doulours”
Le roy englois qui plains estoit de bonnes meurs
Baissa lors la roine en lermes et en pleurs

Puis li dist “Douce suer se je vous enmenoie
Le fruit de vostre corps et vous meismes perdroie”
Elle li respondi “Et se je demouroie
Je suis toute certaine que de duel m'ocirroie”

Lors li dist le roy “Dame soit a vostre plessir
Mes l'ui de nostre chambre n'osserions ouvrir
Parmi ceste fenestre nous couvandra issir
Afin c'om ne nous puisse avisser ne choissir”

Le roy par la fenestre premier se devala
Puis recut la roine que de bon cuer ama
Par mi un lonc jardin par la main la mena
Tant c'unne fausse porte qu'il savoit bien trouva

Par la issirent hors a Dieu se commanderent
En une grant forest ainz qu'il fust jour entrerent
Car d'encontre de gens moult forment se doutoient
Mes quant les chambellens au matin se leverent

Et la chambre virent qui fu bien close
Li un a dist a l'autre monseigneur se reposse
Quant le soulail fu haut chascun dist et proposse
Que le roy est malades mes c'estoit autre chose

L'uis cuidierent ouvrir mes clos estoit forment
A force l'ont ouvert sans nul delaiement
Quant ni truevent nului si font grant merrement
Lors quistrent tout partout mes ne valut noient

Quant on ne pot trouver le roy ne la roine
Les varles de mestier et garcons de cuissine
Rompirent les grans coffres plains de monnoie fine
Parmi l'ostel le roy et des biens  descipline

Un esquier vint qui moult ot le cuer gent
Le cor le Roy trouva puis le guarda grantment
Bon louier en ot puis vous orrez bien comment
Mes du roy weil parler qui cheminoit forment

La roine les lui que il amoit forment
Si avant s'enbatirent dedens le bois plenier
Qu'il ne trouvoient mes ne voie ne santier
Moult sousfrirent de paine bien l'orrés prononcier

On les queroit partout fors que la ou estoient
Des pometes sauvages qu'an la forest trouvoient
Et des nois et des meures qu'en la forest trouvoient
De trestous leur meschiés jhesucrist aouroient

Vestus es crues des arbres les couvenoit gessir
Le bon roy d'Engleterre prist forment a nercir
Et a esmegrier mes Dieus par son plesir
Vout adés la roine en sa biauté tenir

Un mois furent ainsi en la forest ramee
La robe le roy fu moult forment desciree
De la forest issirent par une matinee
Une roche avisserent qui estoit grant et lee

Tout ainsi comme il durent de la roche aprochier
La dame prist griément denfant a traveillier
Doucement commanca jhesucrist a huchier
Et les sains et les saintes qu'il li veullent aidier

Un anel qu'elle avoit osta d'entour son doy
En soupirant forment en apella le roy
Plus li a dit “Gardes cest anel de par moi”
Et issi respondi “Voulentiers par ma foi”

Le roi recut l'anel par la main de s'amie
Il le garda lonc temps ains qu'en fust resaissie
Car mauvesse gent firent d'eus .ii. la departie
Pour l'amour de Dieu orent grant planté de hachie

Le roy dist a la dame “Voir trop sui courouciez
Que ne puis trouver fame dont vo corps soit aidiez”
Elle dist “Mon seingneur or ne vous esmaiés
Alons a celle roche sans estre delaiez”

Le roy fist tant c'u crues de la roche se mirent
Les griés maus d'enfanter lors a la dame pristrent
Dieu et sa douce Mere si grant grace li firent
Que .ii. biaus enfans malles de la dame naquirent

Le bon roy d'Engleterre qui ot la dame chiere
Servi celle journee d'ofice de ventriere
Ce qu'elle commandoit fessoit a bonne chiere
Car a son grant besoing n'ot autre chamberiere

L'un des pans de sa cote le roi tantost coupa
Le premier des enfans dedens en velopa
Par decoste la mere doucement le coucha
Puis tailla l'autre pan car autre drapiau n'a

Le secont fils i mist doucement l'aplanie
La royne qui ot moult sousfert de hachie
Ou geron son seingneur s'est un pou endormie
Quant elle s'esveilla a haute vois s'escrie

“Hé; tres dous roi de gloire je m'esrage de fain
Mourir me couvandra se briement n'ai du pain”
Le roi requist de cuer le pere souverain
Lors la dame li dist “Sire soies certain

Que l'un de mes enfans mengier me covendra
Se je n'ai char ou pain” lors le roy souspira
Il a traite s'espee sa chausce desferma
Et dist que de sa cuisse a la dame donra

Le bon roy d'Angleterre qui moult estoit preudon
Vout couper de sa cuisse tout le mestre breon
Pour donner ala dame qu'il amoit de cuer bon
Mes la dame li dist “Pour Dieu chier sire non”

Par le poing le saisse puis dist “J'estrai du sens
Se je vous voi couper ja se Dieu plest mes dens
N'usseront vostre char” le roi qui fu dolens
Respondi douce suer ne puis trouver pourpens”

Par quel point vostre fain puist estre rapaissie
Trop miex vaut que mengiez de ma char grant partie
Que cest petit enfant ni a mort deservie”
A ce mot la roine moult tendrement lermie

De la pitié qu'elle ot fi sa fain tresalee
Adonques dist au roy s'il vous plest et agree
Alés querre du pain toute sui trespassee
Voir j'atendrai moult bien la vostre retornee

Adonques li bons rois issi hors du rochier
Pour aler du pain querre a sa franche mouillier
Mes le jour li avint si mortel encombrier
Qu'ains fu .xxiiii. ans qu'il la veïst mengier

Ainsi com vous orrés s'il est qui le vous die
Nulle plus grant pitié ne fu pieca ouye
Le roy chemina tant qu'il vit une navie
Ou ot de marchéans une grant compaingnie

Quant le roy vint prés d'eus moult doucement leur prie
“Seingneurs pour l'amour du tres dous Jhesucrist
Donnés moi de vos pain s'il vous plest un petit”
Lors un mauvés glouton s'escria par despit

“Biau seingneurs regardez pour Dieu com fait truant
Trop est fort et delivre et va son pain quérant
Trop envis li donroie je li toudroie avant”
Un autre respondi qui estoit plus sachant

“Sire que savez vous s'il set point de mestier
Espoir qui ne fist onques fors que lui pourchacier
Et c'est des povres gens et avant et arrier
Qui ne puent trouver leur pain a gaaingnier

Ceus sont fous qui mesdient de la menue gent”
Le bon roy d'Engleterre parla moult doucement
“Sire foy que doi Dieu je n'ai pain ne argent
Pour Dieu vous en requier s'en avés aissement

Voir onques tel mestier n'en oÿ jour de ma vie”
Lors un mauvés glouton a haute vois c'escrie
“Certes n'as pas ta lengue pour ton escot laissie
Les bribes qu'as mengiés ne comteroie mie”

Le roy qui ot grant duel doucement respondi
Seingneurs puis qu'il vous plest bien weil qu'il soit ainsi
Mes pour l'amor de Dieu aiez de nous merci
Ou ma fame morra lëaument le vous di

Car de deus enfans c'est en l'eure delivree
En un crués d'une roche la gist toute afanmee
L'un des marchéans dist “Voir belle la trouvee
Par ce point cuide avoir l'aumosne recouvree”

Le mestre de la nef a dit or entendon
Par foy savoir voudrai se il dit voir ou non
Alons ovecques lui se menteur le trouvon
Je los qu'il soit batus a retour marion

Assez des plus hardis qui grans et fors estoient
Trestous ont pris bastons et bien s'aatissoient
Se le truant mentoit que trestant le batroient
Que jusques a un an les costes li deudroient

Le bon roy d'Engleterre mena les marchéans
Droitement a la roche ou ot laissié gesans
La dame debonnaire et ces petis enfans
Il leur a dit “Seingneur je ne sui pas mentans

Vés ici ma famme et mes enfans petis”
Quant les marchéans la virent touz furent esbahis
Pour la biauté la dame seingna chascun son vis
L'un d'eus qui estoit plains des ars aus anemis

Dist au roy “Faus truant on vous devroit bien pendre
Quant avec vous gist fame si douce et si tandre
Voir nous l'enporteron en no nef sans atendre”
Quant le roi l'entendi s'espee courut prendre

Mes gloutons a force de ces poins li osterent
Lors par grant mautalent a terre le geterent
Les .iiii. entre leur bras la roine enporteent
Les autres de batons maint coup le roi fraperent

Et puis si li crierent hautement non pas bas
“La dame enporteron jamés ne la verras
Les batars te lairons par les moustiers iras
On te donra assés tant com tu les avras”

La dame s'escria “Pour Dieu soiez nous dous
Je vous jure sur sains que c'est mon drois espous”
Les gloutons distrent “Fole et pourquoi mentez vous”
Lors se pasma de duel la dame devant tous

En tant comme les .iiii. la roine emportoient
Les autres contre terre le roi englois tenoient
Mes le mestre leur dist que grant pechié fessoient
Quant ainsi sans raison le povre homme batoient

Il prist une bourcete qui fu de rouge soie
.V. florins mist dedens au roy dist “Je te proie
Que plus ne te combates la force n'est pas toie
Ceste bourcete avras lonctemps a esté moie

S'on te fait desraison voir Dieu t'en vengera”
La bource o .v. florins tout droit au roy geta
Mes a une branchete d'un arbre demoura
Le roy la vit moult bien mes il n'i a de sa

Adont les marchéans dedens leur nef entrerent
Tout le plus tost qu'il porent de terre s'eslonguierent
Mes maugré leur seingneur la roine enporterent
Les petis enfans a leur pere laissierent

Le roy vit que sa force ni valoit .ii. espis
Vers la roche revint a ces enfans petis
Devostement requist au roi de paradis
Qu'il li donnast conseil quel part seroit vertis

Le roy qui ot aucuer douleur pesant et sure
Vit un batel tout vuit lors dist et sa seure
Que lui et ces enfans metra en aventure
U batel enterra or en preingne Dieu cure

Un des enfans a pris ou batel le porta
L'autre revenoit querre devant lui regarda
Un leu grant et hydeus qui saissi l'avoit ja
Le roy courut aprés ataindre le cuida

Le roy aprés le leu courut lieue et demie
Mes ce ne li valut la monté d'unne alie
Il fu si travailliez et ot tant de hachie
Je croi qu'il n'est nus hons  qui le recordast mie

Le bon roy d'Engleterre si fu forment lassés
De courre aprés le leu tant qu'il chai pasmés
Moult longuement i jut pour Dieu or entendés
Que l'enfancon devint qui du leu fu portés

Le leu qui l'enportoit fu de marchéans choisis
Qui sus la mer erroient chascun d'eus a atis
Pristrent fort a huer le leu fu esbahis
Si qu'il laissa l'enfant el milieu du larris

Les marchéans i coururent quant sain virent l'enfant
De bon cuer en louerent le dous pere puissant
L'un d'eus a dit aus autres “Seingneurs je vous demant
Que cest enfant soit mien et je vous acrëant

Que bien sera nourri se Jhesucrist me gart”
Chascun des autres dist “Je vous en quit ma part”
Lors le prist le preudomme  et jura Saint Liénart
Qu'il le fera riche homme sa tort de lui ne part

L'un des enfans le roy ot un pere nouvel
Or vous dirons de l'autre qui estoit ou batel
Si fort prist a crier quoi fu son apel
De plusseurs marchéans qui furent un tropel

De tourner celle part ne furent pas lasnier
Lors un preudomme prist l'enfant a couvoitier
Voisin estoit a l'autre qui ot prins le premier
Chascun li otroia de bon cuer et d'entier

Les .ii. marchéans qui orent les .ii. enfans trovez
Tost et delivreement entrerent en leur nés
Tout le plus tost qu'il porent quant furent as hostiex
Penserent qu'as enfans fust bautesme donnés

Celui ot non Louvet qui au leu fu tolus
Marin ot non li autres qui sour mer trouvé fu
Douce gent entendez pour le dous roy Jhesu
De leur pere diron qui ot grant duel eü

Longuement jut pasmés mes quant se releva
Du leu ne de l'enfant nule riens veü n'a
Bien cuide qu'il soit mort adonques s'apensa
Qu'il s'en iroit a l'autre que u batel laissa

Le roy vint celle part mes ne le trouva mie
Lors li doubla son duel quant sa perte a choissie
Forment prist apleurer et dist “Vierge Marie
Or ai je tout perdu” lors vint celle partie

Ou la bource au marchéant fu pendant demouree
Qui fu de rouge soie meimement ouvree
Cinc florins ot dedens le roi a haut levee
Sa main qu'il la vout prendre mes il fu fols et bee

Que li dous Jhesucrist fist une aigle descendre
Qui au bec et aus ongles ala la bource prendre
Il cuida ce fust char lors le roy sans atendre
Fu si fort esbahis ne ce sot desquiex rendre

Le bon roi d'Engleterre qui fu plain de franchise
Vit que l'aigle volent ot la bource prisse
Il se mist a genous puis a dist en tel guisse
“Tres dous Dieus gardé moy de male couvoitise

J'ai aujourd'ui perdu ma fame et mes enfans
Je fui bien fols et parfait meschëans
Quant j'amenai la dame je sui d'entre deus bans
Cheus jus a la terre tres dous peres puissant

Si voir com vous feistes le preudomme tempter
Que l'en apelle Job par l'anemi d'enfer
Vueilliez moi pacience si parfaite donner
Que mauvés ne me puist faire desespérer

Bien croi que le meschief que j'ai m'est avenu
Pour la cause de ce que j'ai trop atendu
A aler en essil puis qu'a m'onnesté fu
Dous roi de paradis chier le m'avez vendu

J' en ai perdu ma fame et mes enfans petis
Dieus weille d'Engleterre maintenir le pais
Le pueple est pour moi trop forment esbahis
Pa foy c'est grant merveille que je demeure vis

Quant la dame ai perdue et toute sa portee
J'ai poy eü de joie de ma lasse engendree
N'a pas plus dolent homme jusques a la mer Betee
Qu'est mon chetif de cors douce Vierge honnoree

Veilliez moi conforter grant amosne ferés
Dieus m'avoit les enfans et la dame donnés
Se tolu le mes a il en soit aourés”
Adoncques c'est le roi vers la terre enclinés

Un petit s'endormi et Dieu qui moult l'ama
Li tramist une vois qui bien li asferma
Qu'ancore ces enfans et sa fame ravra
Mais ancois maint meschief endurer li faudra

Lors s'esveilla le roi la vois s'en est partie
Un poy se conforta pour tant qu'il ot oïe
Vers la mer regarda et vit grant compaignie
De marchéans qui dignoient en une praierie

Vers eulz vint quar du pain voult pour Dieu demander
Quant les marchéans  le virent haut pristrent a crier
A leurs garcons qu'alassent cel grant ribaut fraper
Lors ala chascun d'eus .I. grant baston haper

Quant le roy vit la gen de mal faire entrodite
Les talons leur moustra et se mist en la fuite
En la forest entra par cel point fu il quites
Pour paradis avoir endura longue luite

Tant erra par le bois qu'il vit un hermitage
Ou un hermite avoit jadis fet son menage
Mes trespassés estoit le lieu ert mout sauvage
Au bon roy d'Engleterre vint adont en courage

Qu'il ne s'enpartiroit jamés jour de sa vie
S'aucune autre nouvelle n'avoit de Dieu ouie
Hui mes est bien raison que de la dame die
Qui estoit en la mer ou forment brait et crie

Pour ces petis enfans dont on l'ot dessevree
Et pour son bon seigneur qu'amoit plus que rien nee
Noblement fu servie tant que fu relevee
.II. fames la gardoient mes point ne li agree

La nef ou elle estoit vint au port d'un chastel
Le sire du chal ot .i. usage tel
Que quant nés i venoient il n'i avoiet jouel
Dont il ne poinst prendre a son chois le plus bel

Les marchéans avoient entr'eus comtemps meü
Pour l'amour la royne qui belle et douce fu
Mes le seingneur vint la pour querre son treü
Bien a des marchéans tout l'estrif entendu

Hautement leur a dit “Ne vous combatez pas
La dame sera moie pour qui muet li debas
Tout l'autre avoir vous quit car par Saint Nicolas
Je croi qu'el n'est pas nee de lingnage moult bas”

Ainsi fu la royne aus marchéans ostee
Le seingneur du chastel l'a tentost presantee
A une bonne dame qu'il avoit espoussee
Mes ne demoura pas je croi plus d'une annee

Que sa fame mourut le seingneur fu dolent
Qu'il avoient vescu ensemble longuement
Le chevalier fu vieil et ancient forment
Mes il avoit esté moult preus en son jouvent

Par vigeur ot sa terre en s'anfance conquisse
Un poi aprés com ot sa fame en terre misse
Il dist a la roine qu'il veoit bien aprisse
“Ma suer vous savez bien en quel lieu vous ai prisse

Voir je ne sai dont estes ne de quel parenté
Mes je vous voi tant plaine de sans et de bonté
Que je vous ferai dame de ma grant herité
Espouser vous voudrai dedens un mois passé”

Quant la douce roine le parler entendi
Du bois li mambra ou laissa son mari
Le bon roy d'Engleterre son tres loial ami
Et ces petis enfans tout bas dist “Dieu merci

Je ne sai que respondre voir miex mourir voudroie
Que la char de cest homme atouchast a la moie”
Lors dist la roine “Sire pas ne seroie
Digne a vous deschaucier voulentiers vous diroie

Mon estat en secré et ma dolente vie
Lors de moi espouser ne vous prendroit en vie
Je fui jadis nonnain d'unne bonne abaie
Mes je m'en issi hors par ma merencolie

Plus erré comme fole lonctemps par le pais
Ne veoie mon corps a grans ni a petis”
Celui qui ot son cuer en la roine mis
Li respondi “Ma suer ce ne vaut .ii. espis

Ne me chaut qu'aiez fait mes que d'ore en avant
Me weilliez estre bonne n'en alez plus parlent”
Lors sa la la roine d'autre engin a pensant
Au chevalier a dit “Sire je vous crëant

Se je vous refusoie se ceroit grant despit
Mes ne vous ne d'autre homme ne puis avoir délit
Desiques a un an .I. prodons le me fist
Chargier en penitance el non de Jhesucrist

Que .iii. me rendroie d'avec homme hanter
.II. ans m'en sui tenue or faut le tiers passer
Adont me pourres vous s'il vous plest espouser”
Le sire dist “M'amie ne vous en faut doubter

Je vous espouserai pour ce ne lerai mie
Mes ja n'avrai vers vous charnele compaingnie
Jusqu'a tant que l'anee sera toute acomplie”
La dame l'ostroia mes el n'en fu pas lie

Adont fist le chevalier tous ces hommes mander
La roine espousa moult la voult honnorer
Mes ains qu'il l'en lessast nul des seingneurs aler
Il leur fist a trestout desus les sains jurer

Que sil mouroit avant que la dame eschenie
Qu'elle tenroit la terre quite toute sa vie
Mes onques le seingneur ne jut avecques s'amie
Que ains que l'an fust passé mourut par maladie

La terre demoura a la royne sage
Moult voulentiers li firent grans et petis hommage
Du roy englois diron qui fu en l'ermitage
Tant que li rois des rois li tramist son mesage

Que tant avoit soufert et douleur et martire
Que je croi qu'il n'est clers qui le peüst escrire
Une nuit endromant li vint une vois dire
Que laissast l'ermitage par le souverain sire

Le bon roi d'Engleterre prist Dieu a reclamer
De la forest issi et s'en vint sur la mer
Bonne gent vit au port qui vouloient passer
Le roi vint droit a eulz moult les fist esfreer

Quar descharnés estoit et de fain toulz velus
Mieus sembloit mort que vif quant d'eus aprochés fu
Doucement dist “Seingneur el non du dous ihesus
Metez moi en vos nef” l'un d'eus a respondu

“Biaus amis dont viens tu moult as sousfert de paine
Bien pert que as hanté entre gent trop vilaine
Je te doins ceste cote vest la en bonne estraine”
Le roi l'en mercia qui avoit foible alaine

Quant la cote ot vestue en la nef se bouta
Et le dous Jhesucrist tant les vessiaus mena
Qu'a un des pors d'Espaingne sain et sauf ariva
Le roi tous esbahis sur la mer demoura

Ja ne seüst venir en si divers pais
Se nommer se vousist qu'il ne trouvast amis
Mes il avoit son cuer parfaitement assis
Au plessir de Dieu faire pour avoir paradis

Il ne sot ou il fu ne en quelle contree
La roine sa fame a forment regretee
Et ces petis enfans mainte lerme a plouree
Bien ot sa contenance un bourgois regardee

Au roi vin si le mist doucement a raison
En dissant “Biaus amis comment avez vous non”
Adont souvine au roy de la desfancion
Que la vois li ot fete li baissa le menton

Il pensa un petit son non a retrenchié
Il dit “J'ai a non Gui” mes beaume a beissié
Le bourgois qui estoit ou pais moult prisié
Li dit “Guis biaus amis j'ai de toi grant pitié

Pour ce que t'ai veü si tendrement pleurer
Se meller te savoies d'un palefroi garder
Avec moi te pourroies de tes maus respasser”
Le roy respondi “Sire je m'en puis bien venter

Que d'atourner chevaus bien la guisse savon”
Le riche homme mena le roy en sa maison
Onques mes marchéant n'ot si riche garcon
Des .ii. enfans le roy un poi vous parleron

Conment et en quel guise les retrouva leur pere
El commant a grant tort guerroierent leur mere
Or commance du dit la piteuse matere
Mes a tous et a toutes pri pour le cors .Saint Pere

Que pour nous donner soient les bources desfermees
Avoir doit bon argent qui a bonnes denrees
Des meilleurs de l'ostel vous avon aportees
Le bon roi d'Engleterre servi plusseurs journees

Le bourgois si apoint que de bon cuer l'ama
Et moult de ces denrees entre mains li laissa
Mes souvent pour sa famme et pour ces filz pleura
Chascun des deus enfans crut moult et amenda

Les marchéans qui chiez eulz les enfans nourissoient
Furent prochains voisins l'un les l'autre manoient
Les .ii. petis jumiaus si forment s'entr'amoient
Quar il estoient freres mes pas ne le savoient

A paine povoit on départir les enfans
Ainsi furent nourris tant qu'il orent .x. ans
Dous et courtois estoient sages et bien parlens
Adonques s'apensa l'un des marchéans

Que l'enfant qu'il gardoit aprendroit a mestier
Par un matin le fist de son lit descouchier
Puis li a dit “Il faut que soies peletier”
L'anfant li respondi “Ja merler ne m'en quier

Par foi ja ne coudrai mantiau ne pelicon
S'avecques moi n'aprant ausi mon compaignon”
Quant le marchéant oÿ qu'il desdist sa raison
Errant prist une verge s'en bati l'enfancon

Par despit l'apella “Mauvés garcon trouvé
Coment ose tu dire contre ma voulenté
Je te pris sur la mer estroit envelopé
U pan d'une viez cote que j'ai long temps gardé”

Errant vint a sa huche celui qui s'aira
Le pan en a trait hors a l'onfant le geta
Et jure que jamais nul bien ne li fera
Lors prist l'enfant la piece en son sain la bouta

Puis issi de l'ostel moult tendrement pleurant
Ne cuidoit avoir pere fors que le marchéant
Mes filz estoit de roi fort s'ala demantant
En son cuer aferma qu'il chemineroit tant

Qu'il savra dont il est hors de la ville issi
Son frere qui estoit en l'autre hostel nourri
Vouloit on cel jor metre a mestier autresi
Mes ille refusa si que on l'en bati

Et puis fu apellé mauvés garcon volage
Le marchéant li geta l'autre pan a visage
Et li dist par despit “Tien vés la biau gage
Ou gissoies quant fus rescous au leu sauvage”

Lors quant le filz le roy le marchant entendi
Au marchéant a dit “Sire pour Dieu merci
Voir bien me devez batre pas ne vous en desdi
Quant alevé m'avés et de mort garenti

Ne sera jamés heure que ne vous doie amer”
Quant le marchéant l'oï si sagement parler
Forment se repenti qu'il l'avoit fet pleurer
Doucement li a dit “Mon enfant lai ester

Pour toi chastier ai ceste bourde trouvee
Voir tu es mon droit filz plus t'ainme que rien nee”
L'anfant li dist “Dous sire par la vierge honnoree
Ne pourroie plus faire ci endroit demouree

Je vous ai trop cousté dieu me doint vivre tant
Que le vous puisse rendre” lors le preudon pleurant
Li fist donner .x. livres et un cheval courant
Et pour lui miex conduire li bailla un serjant

L'enfant n'oublia pas le pan ou couchié fu
Quant naqui de sa mere par cela fu comneü
D'un arc et de sajestes c'est moult bien porveü
Puis monta a cheval adont c'est esmeü

Par le vouloir de Dieu tant fist et esploita
Que il ataint son frere compaingnon l'apella
Puis li a demandé pourquoi ainsi s'en va
L'autre enfant respondi “Compains vous l'orrés ja

Ne vos mestier aprendre si que on me bati”
Li autres dist “Compains avenu m'est ainsi”
Cil qui fu a cheval a terre descendi
Et a dit a son frere “Lëaument vous afi

Que je ne vous faudrai jamais pour nulle rien”
Ainsi s'acompaingnierent mes il se tindrent bien
De parler des .ii. pans chascun cela le sien
Dedens un bois entrerent ou ot maint biau merrien

Un poi aprés midi qu'an esté doit chaut faire
Virent un joune cerf l'un des filz prist a trere
Tant droit si comme il plot au dous roy debonnaire
Que le cerf cheï mort sans crier et sans braire

L'enfant ot moult grant joie quant le cer vit tué
Bien le cuide avoir fet en l'eure l'ont levé
Sus le col du cheval qui estoit ensellé
Mes un des forestiers a tout ce regardé

Baut leur dist qu'an prison passer les couvenoit
Aussi com .iii. brebis devant li les menoit
Le seingneur de la terre par la forest chascoit
Quant il vit les enfans il en quist que c'estoit

Le fortier dist “Sire bersant vont par le bois
Ceste beste ont tuee” le seingneur fu courtois
Il dist “Je leur pardoins pour Dieu a ceste fois
Mes je weil qu'il demeurent en mon hostel un mois”

L'un des enfans li dist qui estoit le plus sage
“Sire de vous servir ai moult tres bon courage”
Le conte les mena en son mestre menage
Bien pensa qu'il estoient estrait de bon lignage

Moult avint aus enfans cel jour bonne aventure
Pas n'avoient esté nourris a leur droiture
Les chiens et les oissiaus amoient par nature
En poi de temps retindrent foison sans et mesure

Toute gens haus et bas les avoient moult chiers
Quant il orent .xx. ans fors furent et legiers
En fait d'armes estoient tout adés les premiers
Tant les ama le conte qu'il les fist chevaliers

Le conte qui si fort les .ii. enfans amoit
Leur mere la roine moult forment guerroiet
Pour tant qu'a mariage prendre ne le vouloit
Mes tous les chevaliers que li sires avoit

Pas de si grant air la dame ne grevoient
Comme faissoient ceuls qui ces enfans estoient
Plussieurs despit li firent et bien s'aatissoient
Se tenir la povoient que voulentiers l'ardroient

En tant comme la guerre dura dont je vous di
Le noble roi Guillaume le marchéant servi
Quant le vouloit huchier ne l'apeloit fors Gui
Il l'apella un jour et dist “Gui mon ami

Vous estez loiaus hons bien vous ai essaié
Ja lassa en Engleterre se je fusse hetié
Il li fiet une foire ou j'ai moult gaagnié
Se pour moi i alez bien en serés paié”

Quant le bon roy Guillaume son parler escouta
Forment prist a penser quar forment se douta
Que conneü ne soit s'en son royaume va
Mes toute vois dist il que voulentiers ira

Errant fist une nef de derrees chargier
Diex leur vout si bon vent dedens l'iaue baillier
Qu'ariverent a Douvre droit a un esclarier
Le roy requist de cuer le pere droiturier

Qu'il ne soit conneü en la foire se mist
Es loges qu'il loua grant avoir porter fist
.I. cor qui ja fu sien desus un homme vit
Lors l'apella le roy moult doucement li dist

“Biaus amis voulez vous cel cor d'ivoire vendre”
Et il li respondi “Ouil” sans plus atendre
Vint souls en esterlins l'en ala le roy tendre
Cil qui recut l'argent li a dit “Rendre ou pendre

Quar voir je n'ai nul droit en ces esterlins ci
Aus povres les donrai pour l'amour de celui
A qui cel cor estoit car souef me nourri
Ce fu le roy Guillaume dieus li face merci”

Quant le roy l'entendi si li a respondu
“Est donques celui mort a qui ce cornet fu”
“Ouil sire dist il puis qu'il n'est revenu”
Adonques s'en parti plus n'i a atendu

Au povres qui trouva donna trétout l'argent
Et leur dist qu'il priassent pour le roy bonnement
Le roy le vit bien sot qu'il l'amoit forment
Puis li en rendi il .I. courtois paiement

Les anciens d'Engleterre regardoient le roy
L'un le moustroit a l'autre tout coiement au doit
Et puis s'entredissoient “Cel marchéant que la voy
Resemble au roy Guillaume par la foi qu'a Dieu doi”

Tant ala la parole du roi qu'oiez conter
Que celui qui avoit engleterre agarder
S'en vint droit a son oncle moult doucement parler
En dissant “Tres dous sire je vous viens demander

S'estes le roy Guillaume par amour sire dous
On dist que li semblés pour Dieu dites le nous
Se le voir en savon je et les barons tous
Obeïron en l'eure devotement a vous”

Quant l'oncle ot le neveu si faitement parler
Il li a dist “Biau sire pour Dieu lessiés ester
Je ne sui pas venus ci endroit pour moquier
Mes pour vendre les biens quar j'ai fait amener”

Le roy ot moult grant doute qu'il ne fust avissez
Quar les .xxet quatre ans n'estoient pas passez
A son neveu a dit “Biau sire or entendés
Se le roy revenoit de quoy vous me parlés

Seroit il receus” son neveu dist errant
“Ouil se Dieus me gart a sollanpnité grant
Mes pour l'amour de li dont avez le semblant
Serés mon seneschal des or mes en avant”

“Non ferai dit le roy l'osfice n'ai pas chiere
Que se le roy Guillaume repairoit ca arriere
D'ofisse m'osteroit bien connois sa maniere
Fous est qui si haut monte qu'il en trebuche arriere”

A ce mot le neveu de son oncle parti
Tout ce qu'ot amené le roy englois vendi
La nef fist rechargier puis en mer s'en bati
Mes par le gré de Dieu qui onques ne menti

Un vent leva si fort que la nef ariva
Au port que la roine d'Engleterre garda
Quant la nef fu a terre la dame n'aresta
Pour prendre son truage droit a la nef ala

Le cor vit qui estoit enmi la nef pendu
Bien sot qu'en Engleterre l'avoit auroi veü
D'autre part regarda s'a le roy perceü
L'annel qu'il ot el doi a bien reconneü

La dame vint au roy et li a dit “Moult bel
Sire se vous voulés aquiter cest vessel
J'aurai de vostre doi seulement cel anel
Et si venrés disner lassus en mon chastel”

Le roy ot moult grant duel quant ce mot endenti
Puis a dit a la dame “Vous avez mal choisi
Cëans a tel jouel qui vault je vous afi
Plus de tiex .xxx. anniaus” la dame respondi

“Je ne weil que l'annel” adont le roy li tant
En soupirant li dist je vous jur lëaument
C'onques mes en ma vie je ne fui si dolent
Fors le jour que je tins l'annel premierement

Quar larrons me tolirent en la lasse journee
Une moult noble dame que j'avoie espoussee
Et perdi .ii. enfans qu'elle ot d'une ventree
Quant la dame l'oÿ errant chey paumee

Pour ce que ces enfans cuidoit avoir perdus
Le roy entre ces bras l'en a levee sus
Puis li dist “Chiere dame pour Dieus qui maint la sus
De quoi est vostre cuer si forment esperdus”

La dame li dist “Sire se Jhesu me pourvoie
Mon cuer est esperdus de courrous et de joie
Lié sui quant vous tien quar moult vous desirroie
Quar de mes .ii. biax filz ne sai ne vent ne voie”

Tantost que li rois sot que c'estoit la roine
Doucement la baissa qu'il l'amoit d'amour fine
Le pueple ot grant joie quant il sot leur couvine
Le roy dist a la dame “Sur j'ai grant envie

Qu'allons en Angleterre le pais renonmé
Pres de vint et quatre ans ai en essil esté”
On fist les table metre quant le roy ot disné
Un petit s'endormi en un biau lit paré

A vision li vint que chacier aloit
Que il prendroit tel chose dont moult joiant seroit
Quant il fu esveillié si grant talent avoit
Qu'alast el bois chacier que merveilles estoit

La dame li dist “Sire puis qu'avez celle envie
D'aler el bois chacier par fine amour vous prie
C'un ruisiau qui i est pour Dieu ne passez mie
C'est la terre d'un conte qui trop fort me guerrie”

Le roi li a dist “Dame ne vous en doutez ja
N'irai gueres avant que retournerai ca”
Le roi et ces veneurs .I. porc sanglier leva
Mes de si grant air le suivi et chaca

Que ces chiens et ces hommes tout a un coup perdi
Et passa le ruissel que l'an li desfandi
Deus chevaliers armés sous un arbre choisi
Qui li crierent “Mestre vous passerés par ci

Par foi vous valez mort se vous ne vous rendez”
Lors le roy respondi “Voir s'a moi main metez
Je vous jure sus sains vous en repentirés”
L'un des chevaliers dist “Tu es un fol prouvés

En nostre dangier es et nous vas menacent
Pres va que ne te fier de mon espie tranchant”
Le roy leur respondi “Au mains sousfrés vous tant
Que vous aie conté quel chose vois quérant

Je sui roy d'Engleterre mes Dieu le tout  puissans
Me manda qu'en essil fusse vint et quatre ans
O moi menai ma fame .I. jour ot .ii. enfans
A force la m'osterent faus gloutons marchéans

Sans mere me laissierent les .ii. enfans petis
Es .ii. pans de ma cote la les couchai et mis
Par un leu me fu un de mes enfans ravis
Et en un batelet sur mer l'autre fu prins”

Quant les .ii. chevalier oirent la raison
L'un regarda l'autre ne dit ni o ne non
S'il qui fu plus hastis s'escria a haut ton
“Sire vostre filz sui de certain le penson

Rescous fui a un leu qui m'avoit engoulé
Ou pan d'unne viez cote estoies enuelopé”
L'autre chevalier dist “Voir et je fui trouvé
En un batel sur mer si comme on m'a conté

Ou pan d'une viés cote envelopés estoie”
Quant le roi les oÿ au cuer en ot grant joie
Puis a dit “Biaus enfans se les pieces vëoie
Ou couchai mes enfans moult bien les connoistroie”

S'un des enfans a dit “Se venez avec moy
La piece ou fu couchié vous mousterrai par foy”
L'autre chevalier dist “Par la foi qu'a Dieu doy
Bien sai ou est la moie freres sommes en doy”

Les .ii. freres menerent leur pere ciés le conte
Qui avoit a leur mere par plusseurs fois fet honte
Chascun d'eus trait la piece dont je vous ai fet conte
Le roy les vit puis dist “Vray Dieu qui tout surmonte

On vous doit bien louer tres dous peres puissans
Or sui je tout certain que ce sont les .ii. pans
Que tranchai de ma cote pour couchier mes enfans”
Moult furent les .ii. freres en leurs cuers tres joians

Devostement requistrent a leur pere merci
Pour ce qu'en la forest l'avoient assailli
De cuer leur pardonna et puis leur dist ainsi
“Biaus enfans je vous lo qu'aillons sans nul detri

Parler a votre mere le plus tost que pourron
Bien sai que pour moi est en male soupecon
Se li avez mesfait requéres li pardon”
Les enfans respondirent “Vostre commant feron”

Le pere et les enfans murent sans plus parler
Ou bois virent leur mere qui ja ot fet armer
Sa gent pour le roi querreQue tant pooit amer
Les enfans si s'alerent a nus genos geter

A nus genous requistrent pardon devotement
Elle leur pardonna de cuer parfaitement
Mes quant le conte sot le fait parfaitement
Il vint a la roine en pleurant tanrement

Des maus que li ot fet li demanda merci
Le roi englois li dist “A gré m'avez servi
Vous avez mes enfans de leur armes garni
Ci endroit de la terre la dame vous saissi

Que jamés pié de terre de sa mer ne tendra
En Angleterre iron ou roine sera”
Adont le roy englois par message manda
Qu'il enterroit a Londres a un jour qu'il nomma

Cil qui maintint la terre et li autre baron
Furent liez et joiaus quant sorent la reson
Preslas abés et moinnes gens de religion
Furent contre le roy belle pourcession

Receü fu le roy a grant sollenpnité
Qui vint et quatre ans ot en grant dengier esté
Mander fist le marchéant entour qui ot hanté
D'Engleterre li fist tenir une conté

Puis fist l'escuier querre le franc roi sans venin
Qui li vendi le cor bien sot que de cuer fin
L'amoit il li donna de terre en esterlins
Douse mille livrees et en fist son voisin

Et les .ii. filz le roy sans respit mander fist
Les .ii. lëaus marchéans qui .x. ans les nourrirent
D'eus firent moult grant joie si tost comme il les virent
A eus et a leur hoirs moult grant rantes asistrent

Le roi et ces .ii. filz e la dame gentils
Orent en bonnes euvres si tres bien leur cuer mis
Que la joie conquistrent ou Dieu met ces amis
Laquelle nous otroit le roy de paradis