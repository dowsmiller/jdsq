Ce fu ou moy plesant de may
Que li soulaus espant son ray
Et que clere estLa matinee
Et li rieu courent par la pree
Et par le bois et par les plains
Tant que maint kaues en est plains
De ces ruis venans des fontaines
Li oissel delor vois hautaines
Font tentir riuieres et bois
Tout droit le premier jor du mois
De may que je ai sus nomme
En lan dela natiuite
Nostre seingneur mil trois cens
Et trentehuit .i. pou pensans
Tout seul sus mon cheval aloie
Le santir d'une estroite voie
Qui a .i. bois memena droit
Ne faissoit trop chaut ne trop froit
Ainz ert clers et soues liours
Et mes chevaus ala entours
Le bois et de dens bien parfont
Regardai aval et amont
Et ne ui riens fors seul oissiaus
Qui chantent sus les arbresiaus
A vois claretes et plaissans
Et tant de bien mefist lor chans
Que droit illecques remanoir
Me couvint sifis mon manoir
Dun arbre haut grant et foillu
Si biaus nauoie mes veü
Le bois regart et le temps cler
Soy le chant dont pris apenser
A cel aqui j'ai tout donne
Mon cuer de bonne voulenté
pour sa biauté pour sa valour
Je croi quains Diex ne fist meillor
Bien et sauoirs parfaitement
Est en li. honneur me fist grant
Amours quant por moi lestabli
Et plus grant bien mefet ausi
Ce que vers moi est tres loiaus
Mes dous repos et mes soulaus
Silain decuer sus toute rien
Pour le soulas et por le bien
Que j'ai delui sans vilonnie
Cest mon cuer mon sans et ma vie
Mesperance mon bien monnour
Pansant alui en tel doucour
Vi venir par le bois le pas
A pié planté de gent non las
Mes vistes et escourciez haut
Orent leur dras comme bidaut
Espiez portent lances et dars
Hardis semblent comme liepars
Ensemble furent plus de vint
Maint chaceeur apres eus vint
Qui mainnent les chiens a couples
Damoisselles vint assez
Et dames sus apers coursiers
Qui enlaisse mainnent leuriers
Alans espaingne et chiens mestis
Cors diuoire avoient faitis
Li plus delles pendans as cous
Je ne fis pas adont que fols
Car je uing erranment vers lour
Entre la gent vi mon seignour
Gaston de lille sans cheval
Tantos me dist remon uidal
Descent apie pren une lance
Se Diex vous gart demeschëance
Sire fic je dites moy dont
Quel gent sont ce qui par ci vont
Et il me respont voulentiers
Le vous dirai mes amis chiers
Remon cest li contes de fois
Mes cousins et tu nel connois
Mes freres mesire bertrans
Et dautres compains nesai quans
A o eilz si ont leur afaire
Apareillie pour chace faire
Or me dites des damoisselles
Et des dames qui tant sont belles
Qui elles sont ne se chacier
Veullent o vous oil de ier
Sont parties por chace faire
Qui doit atrestous les bons plaire
Car chacier veulent mesdissans
Qui sont ci aus amans nuisans
Et la en pues vëoir tel paire
Dont chascune a plesant viaire
Ja ala chace commancie
La belle blonde les chenie
Qui tient erminac et rodais
Des mesdisans veult faire pais
O lui ma dame marguerite
Entre bonnes por bonne eslire
S'il en va nule en cestui mont
Sest vicontesse de biaumont
Et cil et celles qui ci sont
Et vous meismes chacerois
O ces .ii. que vous ai nommes
Qui de bien sont toutes comblees
Je respondi liez et ioiaus
Sui de chacier faus mesdisans
Mes ou les pourron nous trouer
Dont me dist il a un sangler
Qui demeure dedens cest bois
Grans et hydeus corsus et noirs
Est demoure y a lonc temps
Si a bien .i. conte de dent
Or porrez oir grant merveille
Ainz mes noistes sapareille
Cilz pors dont je vous vois parlant
Fu jadis homs grant et puissant
De cors et damis et davoir
Et de terre et moult ot povoir
Mes faus et mesdisant estoit
Sique plus estre nel povoit
De tous mesdisoit a relay
Des hommes fussent cler ou lay
De dames et de damoisselles
Et mariees et pucelles
Nul ne povoit alui durer
Tant estoit plains demesparler
Pres de lui estoit uns chastiaus
Ou demouroit .i. damoissaus
Qui biaus estoit adés mesure
En lui former ot mis nature
Toute sentante et son povoir
Si biaus estoit a dire voir
Que nus ne le pourroit descrire
Ne cuer penser ne bouche dire
S'il iert biaus plus ot bonté
Sans et valeur et honneste
Nestoit pas filz de vauassour
Mes filz de dame et de seignour
Vint et .ii. ans povoit avoir
Et nëant plus a dire voir
Pres d'eus manoit une pucelle
Se cilz iert biaus elle ert plus belle

Ci parole des deus amans qui sentramoient si loiaument que mesdisant fist desseurer et de bien et donneur
Si plainne
Quelle en iert
la droite fontainne
Tant avoit enlui debonté
Que detous biens avoit passe
Celles quains furent et sont orés
Et qui erent au temps delores
Ainsi com renommee porte
Sus tretoute lonneur emporte
Moult estoit daage avenant
Acomplis n'avoit pas .xx. ans
De haut lignage estoit issue
Et de gent de moult grant value
Amdui loiaument sentramerent
Et foi et honneur se porterent
En ce bien vesquirent lonc temps 
Elle amie et li vrais amans
Moult viuoient achere lie
Nus deulz si n'ot dautrui envie
Et pour l'amour dela pucelle
Fist cil mainte proesce belle
Li felons traitres puans
Cist le chierres cist mesdisans
Qui prés de ces .ii. demouroit
Par pou li cuers ne li crevoit
Quant apercut leur bonne vie
Dont cuida bien mourir denuie
Dist que petit se prisseroit
Sem brief dolens ne les fessoit
Dont commanca deus amesdire
Je ne vous pourroie je tout dire
Mes tant furent si parler fier
Qui couvint ces .ii. eslonnier
Car par mesdit a si troublee
Leur belle et bonne renommee
Qua pou dutout ne lont perdue
Par sa mauvesse langue ague
Cil dui vrai amant qui sage erent
Quant connurent et auiserent
Que len ensement deulz parloit
Moult furent leur cuers a destroit
Par a cort ne se uerront mes
Ce dient il si sera mais
Iuing iuingnet et aoust passez
Bien le tindrent mes maus assez
En sousfri puis li damoissiaus
Qui tant estoit et bons et biaus
Quar quant il vit que consirriers
Le couvint par force daler
Vers sa dame que tant ot chier
Il pert le boire et le mengier
Pales des couloures devint
Du mal qui au cuer fort li tient
Ne sot que dire ne elle faire
Por le mal qui li couvint traire
Lestut du tout ali lit venir
Entel point qu'il cuidoit morir

Commant lamant se complaint au Dieu damours du faus mesdisant autresi fist
la damoisselle
Qui tant estoit
Et bonne et belle
Car leur destresce et leur doulour
Leur acroissoit de jor en jour
Li danziaus qui touz estoit tains
Fu .i. jor du mal si atains
Quan cuidoit qui deüst partir
Du siecle et illeques fenir
Grant piece souffri cel torment
Qu'il n'ot ne ne voit ne nentant
A chief sepiece est revenus
Parla dit dame venus
La deesse des amoureus
Et vous vrais Diex d'amours qui tiens
Estes que vous touz connoissiez
Les pensers vous pri quadreciez
Soit vos pouoirs et vos veniance
Sus celui par qui tel grevance
Mest hui tornee sus le cors
Siuraiement conques encors
Jour en vers vous ne messerui
Ne vers celle que j'ai servi
Et servirai toute ma uie
Sanz penser rain de vilonnie

Comment le Dieu damours mua le faus mesdissant en guisse de porc sanglier li vrais Diex damours
touz puissans
Li gouuernerres
Des amans
Sa priere recut engre
Et erranment il a ouvré
Car ce mal mesdisant felon
Qui onques ne fist se mal non
Devant trestoute samesnie
Qui servi lot toute sauie
Droit ou milieu de son palais
Ou estre cuidoit plus em pais
En un porc sanglier le mua
Toute la gent sen merveilla
Quant deles eulz virent tel beste
Il ne seuent que ce puet estre
Par le Dieu damours voulenté
Saillirent sus en talente
De lui ocirre et detrenchier
Lors saut en ce bois vint tout droit
Il a bien .c. ans orendroit
Et a tant termes li fu mis
Dont Dieu qui niert pas ces amis
Ce terme passer ne povoit
Mes droit ace point mort seroit
Par les plus amoureusses gens
Qui seroient aicel temps
Bien croi ces termes est venus
Por ce sommes nous esmeüs
Par tans le verrez esleuer
Adont commanca a corner
Ses freres mesire bertrans
Et chascune vait des tachans
Les chiens qui bien seuent tracier
Premiers commanca destachier

Marguerite dechauegni
Deus chiens dont
l'un ot non ainsi
Belacueil qui bien
Vait cherchant
Lautre leesse est puissant
Pour mesdissant mener amort
Elle escrie pour confort
Belacueil alez bien cerchant
Belacueil vous savez bien tant
Que faites mesdissant crever
Pres de vous ne puet demourer
Belacueil nul mauvés felon
Leesce par bonne reson
Le devez vous cerchier tout tans
Leesce confont mesdisans
Qui ont dire tout le cuer pris
Il ne veulent ne ieu ne ris
Pour ce leesce les confont
Cerchiez aval cerchiez amont
Le sanglier qui tant est mauvez

Blanche de foys
Sen vint aprés
A tout .ii. chiens
que maine apart
Biau maintien avec dous regart
Que laisse aler criant plus haut
Biau mantin crier ne vous chaut
Vous chaciez vilains par usage
Dous regart vous faitez dommage
Aus felons par leur faus cuidier
Biau maintien alez les cerchier
Ce mesdisant trop vous guerroie
Dous regart courez alaproie
Pour ce le devez vous honnie
Dous regart vous faites mourir
Les mesdisans seul por vëoir

Aprés vint
pour lui decheoir
Sebilla a
grant volenté
De chastiau nuef son chien bonte
Et grace mainne por chacier
Hautement commance acrier
Bonté bonté alez alez
Le mesdisant tost me prenez
Bonté il es vos anemis
Mes pour ce vous  valez pis
Fors detant que par son mentir
Vous fet auos voisins hair
Et fet croire por verité
Ce qui est pure fausseté
Mes vous pour ce ne vous changiez
Dont li sanglers est courouciez
Faites lecreuer sans demour
Grace cerchiez bien la entour
Grace quant mesdisant vous sent
De duel mourir cuide souvent
Vous li faites son dur cuer fendre
Grace chaciez alez le prendre
Car il vous het sus toute rien

Puis vint gensac
de musyden
Cheuauchant
la grant ambleure
O son bon chien quot non droiture
Lautre valour qui tres bien chace
Il lesse aler par mi la place
Les chiens criant agrant baudour
Cerchiez droiture et valour
Le mesdissant faus plain dordure
Vous le devez cerchier droiture
Car tort maintient et cerchier maus
Et vous honneur com vil et faus
Le de chaciez a vous en est
Car anul mesdisant ne plest
Honneur pour rien bien lesauez

Autre polie
vint aprés
Galharde cointe
Et enuoissie
De chastel nuef son chien deslie
Iounesce l'un lautre franchise
Elle crie com bien aprisse
Ionnesce cerchiez par dela
Le mesdissant la ou il va
Car il vous porte grant hayne
Franchisse traciez qui ne fine
De vous mesdire touz les jours
Gardez nait respit ne secours
De duel le faites tost mourir

Aprés vint amoult
grant plessir
De byron lapreus
marguerite
Pour tuer et rendre merite
Au senglier mesdisant felon
Car nul temps ne fist semal non
Elle maine .ii. chiens legiers
Cointise apelle lipremiers
Lautre bon espoir qui tant vaut
Elle les escrie moult haut
Avant cointisse bien cerchiez
Bon espoit tantost letrouuez
Le faus felon qui desconforte
Cointise grant anuie porte
Le mesdisant quant il vous voit
Bon espoir ja forsenne droit
Li cuiuers quant il vous set vif
Tues dont le sangler chetif
Alez cerchant tost sans targier

Aprés vint sus
son grant destrier
Madame aude
de noble fuer
Debel pug qui chace de cuer
Le sangler et ne la seure
De son bon chien quot non mesure
Et l'autre bonne volenté
Sileur escrie de bon gré
Avant mesure cerchiez bien
Le mesdisant qui ne vaut rien
Bonne volenté coures fort
A ce felon qui vous ha tort
Car il vous het et vous maudist
Volenté selonc que il dist
Il vous porte moult grant hayne

Autre vint
de grant valour fine
Lapreus de talariant
algaya
.II. chiens maine quetant est gaye
Par leur nons privé et doutance
De tuer mesdisant sauance
Si dui chien seuent bien chacier
En criant leur veult aidier
Sileur dist doutance et privé
Cerchiez le bois cerchiez le pre
Le mesdisant ou plus parfont
Doutance vous savez qui sont
Cil pour qui couvient a douter
Priue vous devez bien aler
Et le cerchier aqui quen poys

Aprés vint amoult
grant effrois
Girarde du fosse
la large
.II. chiens mainne dont nulz ne targe
Por donner ausenglier tristesce
Li uns deulz est nommez largesce
Lautre biau parler qui est bons
Et les escrie par leur nons
Largesce alez et bieu parler
Anemis estez du sanglier
Qui tant est vilz bien lesauez

Une autre vint
Plus tost assez
acors faitis
poly et biau
La simple madame ysabiau
De saissac acuer adure
Qui son bon chien humilité
Maine por chacier et souffrance
Escriant fort si les auance
Et dist humilité touz dis
Et li sangliers vos anemis
Et sousfrance le vaint touz jours
Alez donnez li mal seiours
Car par vous iers li felons mors

Aprés vint amoult
grans effors
katherine la bien
senee
De talayrant qui moult sagree
Dechacier mesdisant honnis
O son chien qui anon biau ris
Douce pensee avecques lui
Elle sescrie alui alui
Biauris alez faites languir
Ce mesdisant ou tost mourir
Douce pensee cerchez tant
Que muire ce faus mesdisant
Car raison est que par vous meure

Un autre l'ensuit
Sans demeure
Ce est girarde
De masas
Ceste n'ot onques lecuer las
Touziors veult chacier loing et pres
Elle ot ces .ii. chiens acouples
Li premiers est acointement
Lautre delis plus tost que vent
Le vont cerchant tout sanz arrest
Et elle crie par ici est
Acointement et vous delis
Par vous doit bien estre honnis
Faites le mourir adoulour

Lautre qui vient
agrant baudour
Ce est Marie de chaumont
Biaurespons maine  qui confont
Le sanglier et aseure
Ces .ii. chiens ot el amene
Enhardir les fait en criant
Alez biau respons tout avant
Je croi que par vous honnis soit
Aseure li cuivert doit
Mourir par vous que bien le sai

Une autre vient
tout sans delay
Qui de chacier tous
jours ne fine
Qui de la roche anon daufine
L'un de ces chiens anon desir
Et l'autre pris qui veut honir
Les mesdisans par grant anui
Haut leur crie prenez celui
Pris et desir par vos nature
Chaciez lesanglier plain dordure
Et de mesdis qui est tous plains
Cerchiez par tombes et par plains
Gardes que plus ne die mot

Sus son coursier
vint le grant trot
katerine a
grant valour
De painne qui son chien baudour
Mainne pourchacier et confort
Si a criant amort amort
Baudour confort cerchies apert
Le mesdisant ce vil cuivert
De mal est plain et de venin
Cerchiez tost et menez afin
Confort prenez le vif ou mort

Courant vint le coursier
trop fort
De cardelhac quot
non contesse
Elle mainne .ii. chiens en lesse
Cest honneur et ha bandonne
Si leur crie haut en tonne
Avant habandonne honnour
Faites mourir agrant doulour
Le faus mesdisant plain denuie
Je croi qu'il doit perdre la vie
Et mourir en ceste journee

Le grant tropt
vint parmi la pree
La preus bien aprisse
assalhie
De bedos cointe et polie
Ses .ii. bons chiens quelle menoit
Quant furent eslargi tout droit
Vont au sanglier por li ocirre
Escriant leur commance adire
Raison et savoir bien alez
Cerchiez par tout si le tuez
Alés droit a lui ne vous chaut
Delui honnir que petit vaut
Car il est sans toute bonté

Aucors faitis belatorne
Ma dame phelippe
la sage
De lautrie vint
a grant courage
Merci ot non son petit chien
Lautre connoissance qui bien
Seuent les mesdisans trouver
Elle commance a escrier
Avant alez touz jours mercis
Il est bon se tout est petis
Et prens le sanglier sans faillir
Connoissance vait lassaillir
Et le tue seul pour sentir
Alés dont faites le mourir
Alés merci or y parra

Puis vint tout seul
De par dela
uns chiens faitis
blans comme nois
Se chien avoit non bonne foy
Si n'avoit ne dame ne mestre
Mes miex chaca selonc son estre
Que chien qui en la chase soit
Nulz de lui ne sentremetoit
Ne dame ni a qui lescrie
Non pourquant il toudra lauie
Je croi le felon mesdisant
Il vet tout droit apertement
La oui ert sans plus atendre
Car le porc cuide il bien prendre

Comment le faus mesdisant fu prins des chiens or sont li chien eslargie
Par mi le bois et cil da pié
Errant vont la et ca cherchant
Et tuit li chien vont glatissant
Courant par mi lapraierie
Et qui plus puet as chiens escrie
Belacueil leesce alez
Biau maintien dous regart courez
Bonne grace valeur droiture
Ionesce metez igrant cure
Et franchise par ici va
Cointise bon espoir de la
Mesure bonne voulenté
Cerchiez doutance et privé
Largesce biau parler ali
Humilite souffrance ausi
Alez biau ris douce pensee
Acointement deliz magree
Biaus respons et aseure
Desir et pris sans fausseté
Confort alez y et baudour
Habandonne et vous honneur
Raison et savoir et merci
Connoissance cerchiez ausi
Et bonne foi ou plus parfont
Clip clop clap clop ou chemin sont
Criez de la criez bien haut
Frapez ferez criez or vaut
Bien parfont cherchier les buissons
Avant chiens que tantost l'avrons

Establi fu
aus .iiii. cors
Du bois qui
gardassent dehors
.IIII. dames achascun une
La contesse d'arminac une
Qui tient .ii. leuriers bien courans
Li uns avoit non hardemens
Et li autre fu loyauté
Li uns qui gardoit vers lepre
A .ii. leuriers qu'il amoit moult
Lauicontesse de biaumont
Li uns leuriers fu cortoisie
Lautre biauté chiere hardie
Qui trop ot le porc en haine
De malhorques la preus roine
Tient biau semblant aveques joie
Qui contre mesdisans guerroie
Lautre fu lapreus uicontesse
De benauges qui o leesce
Tenoit pitié et bien celer
Chascune doit tresbien garder
Pour le sanglier qui doit venir
Pour li tuer pour li honnir

Or est li sangliers
hors issus
A force de chiens
est venus
Dehors le bois senfuit corant
Ilecques mesire bertrant
Tient .i. espie a .i. fer large
Dun arbre couvert comme targe
Atandant tous dis lesanglier
A lui senuint comme aversier
Machant escumant droit ali
Mesire bertram leferi
Du fer de lespie sus la teste
Ilec avant point nesareste
Le cuida ferir de la dent
Adont saut mesire bertrant
En .i. tertre qui moult est haut
Ha; sire fis je ne vous chaut
Dautre fois vous afait ferir
Tu dis bien voir par faus mentir
Arriere plus d'une jornee
Le sanglier fuit par mi lapree
Et aprés li les .viii. leuriers
Et les chiens glatissans darriers
Et les dames sus les chevaus
Courant par tombes et par vaus
Criant moult haut or iparra
Aus leuriers qui le tuera
Le sanglier est tant dechaciez
Qua force de chiens est lassez
Il est tant las que plus nen puet
A un arbre guenchier lestuer
Contre chiens la teste gita
Ferant de la dent ca et la
Si qu'an a navré plus detrois
Mesire de fois vint desfrois
Courant apie gita son dart
Sus lespaule fiert d'une part
Et le sanglier vint droit ali
Li contes atrauers sailli
Et si limet lespie devant
Et li sangliers sen passe avant
Ha; fis je mesire defois
Com je croi bien qui vous connois
Dautre fois vous afait anui
Tu dis voir si ferai je lui
Grant talent ai de li tuer
Lors senuait bruiant le sanglier
Tous naurez semist en .i. lac
Lors vint madame d'armignac
Sus son cheval forment criant
Alés mes leuriers hardement
A lui rendez le moi tue
Et vous bon leurier loyauté
Sus tous vous le devez bien prendre
Loyaute alez le tout fendre
Car vostre pooir le confont
Ausi ma dame de biaumont
Confortant ces leuriers escrie
A li bon leurier cortoissie
Que tous dis vous melle courrous
Biaute je croi bien savez vous
Comment setuent mesdisant
La royne vient haut criant
De malhorques a son leurier
Biau semblant ales le chacier
Et vous joie sans nule faute
La uicontesse a vois haute
De benauges crie de gré
Avant bien celer et pitié
Tues le mesdisant vaincus
Il est naures il est ferus
Tantost sera mors bien le voi
Lors vint le chiennet bonne foy
Le voil sanglier prent par loreille
Maintenant par trop grant merveille
Lisangliers commance aparler
Hé; las je nepuis plus durer
Il me couvient mourir par fort
Hui destinee est mamort
Et mes termes est hui venus
Je fu naures et recreus
Riens ne me vaut crier merci
Ne courtoisie avecques lui
Ne franchisse ne bonne foy
Il sont trestuit en contre moy
Et touz les bien qui damours sont
Par quoi irai ou plus parfont
Denfer que je fui mesdisant
Des mon iouuent tout en avant
Tousiours ai esté des loyaus

Pour ce mourres
traites faus
Distrent tuit
Car bien est reson
Lors le feri premier gascon
Delille delespie dacier
Sire fis je itel louier
Avoit lonc temps adeserui
Et mesire iohan feri
De gaillart .i. cop desespee
Feres sire sil vous agree
Que moult nous afait grant domage
Grant coup lefiert su le visage
Mesire oliuier de bort
Vous savez bien qu'il vous atort
Ne quans destourbiers vous a fais
Et mesire le fiers aprés
De mon ferrant par le costé
Feres que trop vous acouste
Le felon plus qu'il ne vaut
Gastonnet fiert qui pas ne faut
Despee trenchant par leschine
Sire fis je la grant hayne
Que il vous porte li rendez
Mesire guirant vint aprés
De chastiau nuef si fiert grant cop
Sire fis je ne povez top
Ferir car tant vous pot hair
Pierre d'ornesen vint ferir
Le mesdisant de cop delance
Pierre ce dis je en grant doutance
Vous a fait estre mainte fois
Tu dis voir et moy tenir cois
Li sires de iumet vint
.I. grant glaive en samain tint
Courant au felon le gita
Par le flanc contre li passa
Raymon hernaut si grant cop fiert
De pressac que mire ni quiert
Iohan de biron fiert d'un dart
Si qu'il passe delautre part
Bien ifiert guirart de temines
Si grant cop que par les eschines
En .ii. moitiez droit le parti
Mesire bertram bien feri
De lille qui miex fu maniers
Deferir sus hiaume dacier
Conneu lauoit autre fois
Et mesire i fiert de fois
Tant qu'il latout de cartele
Et je si lai dehors gite
Du lac ou il estoit tuez
Dis mesire bertrans coures
La mort du mesdisant felon
Il corne et puis dist gascon
Voulez tuit soit amon plesir
De cestui sanglier de partir
Oil crient tuit hautement

Comment chascune dame en porta chascune sa piece du faus mesdisant jel ferai dont
par tel conuent
Que ma dame
d'ermignac preigne
Le premier
Cartier celle daingne
Et pour ce que miex soit veus
En armignac sera pendus
Ens ou meilleur lieu qui i soit
Apres je weil tout orendroit
Que l'autre quartier par devant
Soit acelle qui le veult tant
La uicontesse de biaumont
Et pour ce qu'il la heoit moult
En eniou le pende moult lait
Madame de mailhorques ait
Du sanglier ledestre cartier
De par derriere tout en tier
Et quan face itel justice
La uicontesse en autel guise
De benaugess en ait sapart
Par derrier le senestre quart
Et si le pande sans delois
La teste en ait li quens de fois
Sans la langue et bien se gart
Quan haut soit pendus asapart
En liu ousoit tres bien veue
Et la langue fause et ague
Mes freres mesire bertrans
Port avec soi car est nuisans
Soit pertuissiee afers agus
Le cuer ne donrai je anus
Samoi meismes non je le weil
Il fu faus cuer et plain dorgueil
Diniquite et de mesdis
Pour ce le porterai tout dis
En un feu ardent sans cremer
Cesquest ou ventre du sengler
Tantost soit ici tout bruis
Car il est tous plains devenins
Sor terre ne doit remanoir
Or est mors com povez vëoir
Ausi fussent tuit cil qui sont
Et vous madame debiaumont
Et d'armignac qui ce voulez
A touz vos pooirs les tues
Mes dous repos le veult ausi
Qui de cuer les het et pour li
Les harrai je sus toute rien