Or escoutez une chosete
Petite qui est nouvellete
Que je doi pour droiture dire
O est bien drois que je m'entremete
De dire chose si tres nette
Que on ne puist par droit desdire
Droit en est iugement et sire
Droit dit c'om ne doit pas mesdire
De la chose qui est bien faite
Car qui est en bonne matire
Drois dit c'on nel doit contredire
Ce seroit vilaine retraite

Droiz desfant toute vilaine
Droiz moustre toute cortoissie
Et ensaingne tout bien afaire
Drois dit c'on soit de bonne vie
Et que on n'ait en soi envie
Par quoi on puist l'autrui fortraire
Droit dit que on soit debonaire
Droit dit que on se doit bien taire
De chose qu'a li n'afiert mie
Droit dit c'on soit de tel afaire
Que on puist a trestouz ceus plaire
Les qui on est en compaingnie

Droit dit et jel ferai estable
Que puis c'om est assis a table
C'om ne doit mie trop parler
S'on dit chose qui n'est estable
On li tourne son dit a fable
Si li venist miex reposser
C'om puet tel chose reveler
Que qui la voudroit recorder
Qui ne seroit mie honnorable
Droit dit c'on doit .iii. fois penser
La chose c'om veut recorder
Ainz c'om s'en face connestable

Droit dit c'uns mesdisans vaut pis
Qu'avoir .ii. mortiex anemis
C'om en het les gens sans raison
S'uns mesdisans dit son avis
Celui qui bien est ces amis
Le banira de sa maison
Droiz dit c'est mortel traison
Que d'alever mauvés renon
Tant c'om fait le mesfait apris
Droit dit j'en fais mencion
Jugement par eslection
Trairoit la langue a tiex chaitiz

Droit dit c'on voit aucunne gent
Mouteplier et bel et gent
C'om nés doit mie destourber
Ainz doit on avoir cuer joiant
Quant Diex leur donne avencement
Par quoi se puissent amender
Droit fait le povre en haut monter
Et tort fait le riche avaler
Ce voit on avenir souvent
Droit dit c'on doit ces gas celer
Ne ne doit on nului gaber
Chascun ne set qu'a l'ueil li pent

Droit dit et en cel droit m'afi
Que on ait pitié et merci
D'ome qui pert par meschëance
S'il pert par ce qu'il ait plevi
Par feu par mal par guerre aussi
Nus nel doit avoir en viltance
Droit dit qui en a la puissance
.I. poi li face secourance
Selonc ce qu'il a deservi
Droit dit c'um poi de soustenance
Sauve homme de desesperance
Au besoing voit on son ami

Droit moustre que chevalerie
A sur toute gent seingnorie
Et par hautesce et par valour
Philosophes n'en mentent mie
Ainz qu'an latin fust la clergié
Estoient chevalier seignour
Touz li mont leur portent honnour
Et encor sont il li greignour
Du monde je n'en doute mie
Et puis qu'il en ont le meillour
Droit dit que nulle deshonnour
N'en doit issir ne vilannie

Droit dit et retrait pour le droit
En quelque liu que li hom soit
Que il porte aus fames honour
Et se porter ne leur vouloit
Droit dit que trop se mesferoit
Et qu'il feroit sa deshonnour
Pour la mere nostre Seignour
En ont les fames le meillour
Et qui ainsi ne le feroit
Drois dit qu'il avroit le piour
Ne ja de court de jugeour
Bon jugement n'emporteroit

Droiz dit par raison escriee
Que puis que fame est mariee
C'on ne li doit querre hontage
Puis qu'elle est par bien assenee
A celui qui on l'a donnee
Qui li requiert il fait outrage
Car ce tesmoingnent li .vii. sage
Puis que fame est en mariage
Et elle est o autrui trouvee
Droit en descuevre son courage
Qu'ele conquiert par son outrage
Que on la prent putain provee

Drois dit et j'en sui tous certains
Que li maintenir de putains
Vaut puis que serpans ne que vivre
Car qui a ou metre sa main
Il despant pour lui soir et main
Tant qu'il se voit d'avoir delivre
Droit dit que tiex hom ne doit vivre
C'om voit pour fame fol et yvre
Tant qu'il fait de son or estain
Il a .i. proverbe en mon livre
Que droit y aprent a escrire
Tant as tant vaus. et je tant t'aing

Droit dit .i. mot qui est de pris
C'on honneure son povre amis
Non pas sans plus du sien donner
Mais saluer enmi le vis
Si en sera plus avant mis
S'on le vous voit araisonner
Lui chastoier et lui blasmer
Lui bonnement amonnester
Desfandre qu'il ne soit mellis
Les gens sagement a parler
Non pas avec les folz aler
Car on a tost le mal apris