Ce fu ou moys plesant de may
Que le soulaus espant son ray
Et que clere est la matinee
Et li rieu queurent par la pree
Et par le bois et par les plains
Tant que maint kaues en est plains
De ces ruis venans des fontaines
Li oisel de leur vois hautaines
Fonttanir riuieres et bois
Tout droit le premier jor dumois
De may que je ai sus nomme
Enlan dela natiuite
Nostre signour mil.trois cens
Et trente huit .i. pou pensans
Tout seul sus mon cheval aloie
Le sentier d'une estroite voie
Qui a .i. bois mena droit
Ne faissoit trop chaut netrop froit
Ainz iert clers et soues luours
Et mes chevaus ala entours
Le bois et dedens bien parfont
Regardai aval et amont
Et ne ui riens fors seul oissiaus
Qui chantent sus les arbrissiaus
A vois claretes et plaissans
Et tant debien me fist leur chans
Que droit illecques remanoir
Me couvint. sifis mon manoir
Dun arbre haut grant et foillu
Si biau nauoie mes veü
Le bois regart et letemps cler
Soy. le chant dont pris apenser
A celle aqui j'ai tout donne
Mon cuer debonne voulenté
pour sa biauté pour sa valour
Je croi quains Dieus nefist meillour
Bien et sauoirs par faitement
Est enli honneur me fist grant
Amours quant pour mor lestabli
Et plus grant bien mefait aussi
Ce que vers moi est tres loiaus
Mes dous repos et mes soulaus
Silain decuer sus toute rien
Pour le soulas et pour le bien
Que j'ai delui sans vilonnie
Cest mon cuer mon sens et mauie
Mesperance mon bien monnour
Pansant alui en tel doucour
Vi venir par le bois le pas
A pié plante de gent nonlas
Mes vistes et escourciez haut
Orent leur dras comme bidaut
Espiez portant lances et dars
Hardis semblent comme liepars
Ensemble furent plus de vint
Maint chaceeur aprés eulz vint
Qui mainnent les chiens en couples
Damoisselles i vint assés
Et dames sus apers coursiers
Qui en laisse mainent leuriers
Alans d'espaingne et chiens mestis
Corps diuoire avoient fetis
Li plus delles pendens au couls
Je ne fis pas adont que fols
Car je uing erranment vers lour
Entre la gent vi mon seignour
Gaston de lille sans cheval
Tantost me dist remon vidal
Descent apie prent une lance
Se Dieus vous gart demeschëance
Sire fis je dites moi dont
Quel gent sont ce qui par ci vont
Et il me respont voulentiers
Le vous dirai mes amis chiers
Remon. cest le conte defois
Mes cousins et tu nel connois
Mes freres mesire bertrans
Et dautres compaings n esai quans
A o eulz si ont leur afaire
Apareillie pour chace faire
Or me dites des damoiselles
Et des dames qui tant sont belle
Qui elles sont ne se chacier
Veullent o vous ouil derier
Sont parties por chose faire
Qui doit atrestous les bons plaire
Car chacier veulent mesdisant
Qui sont aus amans nuissans
Et. la en pues vëoir tel paire
Dont chascune a plaisant viaire
Ja ala chace commancie
La belle blonde leschenie
Qui tient armygnac et rodais
Des mesdissans veult faire pais
O lui ma dame marguerite
Entre bonnes por bonne eslite
S'il en a nule encestui mont
Cest vicontesce de biaumont
Et cil et celles qui ci vois
Et vous meismes chacerois
O ces .ii. que vous ai nommes
Qui de bien sont toutes comblees
Je respondi liez et ioiaus
Sui de chacier faus mesdisans
Mes ou le pourrons nous trouer
Dont me dit il a .i. sengler
Qui demeure dedens cest bois
Grans et hydeus corsus et noirs
Est demoure y a lonc tans
Si a bien .i. connte dedens
Or pourrez oir grant merveille
Ainz mes noistes sa pareille
Cilz pors dont je vous vois parlent
Fu jadis homs grant et puissant
De cors et damis et dauoir
Et de terre et moult ot pooir
Mes faus et mesdissant estoit
Sique plus estre nel pooit
De touz mesdissoit arelay
Des hommes fussent clerc oulay
De dames et de damoisselles
Et mariees et pucelles
Nul ne povoit ali durer
Tant estoit plain demesparler
Pres de lui estoit .i. chastiaus
Ou demouroit .i. damoissiaus
Qui biaus estoit adés mesure.
Enlui former ot mis nature
Toute sentente et son povoir
Si biaus estoit adire voir
Que nuls ne le pourroit descrire
Ne cuer penser ne bouche dire
S'il iert biaus trop plus ot bonte
Sens et valeur et honneste
Nestoit pas filz de vaussour
Mes filz de dame et deseignor
Vint et .ii. ans povoit avoir
Et nëant plus adire voir
Pres deus manoit une pucelle
Se cilz iert biaus elle ert plus belle
Et de bien et doneur si plaine
Quelle en iert la droite fontaine
Tant avoit en li de bonté
Que de touz biens avoit passe
Celles qui ains furent et sont orés
Et qui erent autemps delores
Ainsi com renommee porte
Sus tretoutes lonneur emporte
Moult estoit daage auenant
Acomplis n'avoit pas .xx. ans
De haut lingnage estoit issue
Et de gent de moult grant value
Andui loiaument sentramerent
Et foi et honneur se porterent
En ce bien vesquirent lonc temps 
Elle amie et li urays amans
Moult viuoient achiere liee
Nulz deulz si n'ot dautrui envie
Et pour l'amour dela pucelle
Fist cil mainte proesce belle
Li felons traitres puans
Cist lechierre cest mesdissans
Qui prés de ces .ii. demouroit
Par pou li cuers ne li crevoit
Quant apercut leur bonne vie
Dont cuida bien mourir d'envie
Dit que petit seprisseroit
Sen brief. dolens ne lesfaissoit
Dont commanca deus amesdire
Je ne vous pourroie tout dire
Mes tant furent si parler fier
Quil couvint ces .ii. esloignier
Car mesdit a si troublee
Leur belle et bonne renommee
Qua pou dutout ne lont perdue
Par sa mauvesse langue ague
Cil dui vrai amant qui sage erent
Quant connurent et avisserent
Que len ensement deulz parloit
Moult furent leur cuer adestroit
Par acort ne se uerront mais
Se dient il sisera mais
Iuing Iuingnet et aoust passez
Bien le tindrent mes maus assez
En sousfri puis li damoissiaus
Qui tant estoit et bons et biaus
Car quant il vit que consirriers
Le couvint par force daler
Vers sa dame que tant ot chier
Il pert le boivre et le mengier
Palez des coulourez deuient
Du mal qui au cuer fort li tient
Ne sot que dire ne que faire
Por le mal qu'il li couvient traire
Lestut dutout aulit venir
Entel point qu'il cuidoit mourir
Autresi fist la damoisselle
Qui tant estoit et bonne et belle
Car leur destresce et leur dolour
Leur a croissoit de jour enjour
Li danziaus qui touz estoit tains
Fu .i. jour du mal si atains
Que on cuidoit qu'il deüst partir
Du siecle et illecques fenir
Grant piece souffri cel torment
Qu'il n'ot ne ne voit ne nentant
A chief de piece est revenus
Parla a dit dame venus
La deesse des amoureus
Et vous vrais Diex d'amours qui tiens
Estez que vous touz connoissiez
Les pensers vous pri quadreciez
Soit vos povoir et vo uaniance
Sus celui par qui tel grevance
M'est hui tornee sus le cors
Si uraiement conques encors
Jour en vers vous ne mes servi
Ne vers celle que j'ai servi
Et servirai toute ma uie
Sanz penser rain de vilonnie

Li vrais Diex d'amours tout puissans
Li gouuernerres des amans
Sa priere recut en gré
Et erranment il a ouvré
Car ce mal mesdissant felon
Qui onques nefist se mal non
Devant trestoute samesnie
Qui servi lot toute sauie
Droit enmi lieu de son palais
Ou estre cuidoit plus empais
En .i. porc sanglier le mua
Toute la gent sen merueilla
Quant delez eulz virent tel beste
Il ne seuent que cepuet estre
Par le Dieu d'amours voulenté
Saillent sus en talente
Delui ocirre et detrenchier
Et quant il se vit dechacier
Hors saut en cebois vint tout droit
Il a bien .c. ans orendroit
Et a tant termes li fu mis
Dont Dieu qui niert pas ces amis
Ce terme passer ne povoit
Mes droit ace point mort seroit
Par les plus amoureusses gens
Qui seroient aicel temps
Bien croi ces termes est venus
Por ce sommes nous esmeüs
Par tans le verres esleuer
Adont commanca a corner
Ses freres mesire bertrans
Et chascune vait des tachans
Les chiens qui bien seuent tracier
Premiers commanca destachier

Ci parole coment les dames qui chascoient le faus mesdissant laissierent aler leur leuriers marguerite dechauuigni
Deus chiens dont l'un ot non ainsi
Belacueil qui bien vait cherchant
Lautre leesse est puissant
Pour mesdissant mener amort
Elles escrie pour confort
Belacueil alez bien cerchant
Belacueil vous savez bien tant
Que faites mesdisant crever
Pres de vous ne puet demourer
Belacueil nul mauvés felon
Leesce par bone raison
Ledeuez vous cherchier tout tans
Leesse confont mesdissans
Qui ont dire tout le cuer pris
Il ne veulent ne ieu neris
Pour ce leesce les confont
Cerchiez aval cerchiez amont
Lesenglier qui tant est mauvez

Blanche defois sen vint aprés
A tout .ii. chiens que maine apart
Biau maintien avec dous regart
Que laisse aler criant plus haut
Biau maintien crier ne vous chaut
Vous chaciez vilains par usage
Dous regart vous faitez dommage
Aus felons par leur faus cuidier
Biau maintien alez les cherchier
Ces mesdissans trop vous guerroie
Dous regart courez ala proie
Pour ce le devez vous honnir
Dous regart vous faites mourir
Les mesdisans seul pour vëoir

Aprés vint pour li decheoir
Sebilla a grant voulenté
De chastiau nuef son chien bonté
Et grace maine pour chacier
Hautement commance acrier
Bonté bonté alez alez
Le mesdissant tost me prenez
Bonté il est vos anemis
Mes pour ce vous nen valez pis
Fors detant que par son mentir
Vous fet a vos voisins hair
Et fet croire pour verité
Ce qui est pure fausseté
Mes vous pour ce ne vous changiez
Dont li sanglers est courouciez
Faites le crever sans demour
Grace cerchiez bien la entour
Grace quant mesdissant vous sent
De duel mourir cuide souvent
Vous li faites son dur cuer fendre
Grace chaciez alez le prendre
Car il vous het sus toute rien

Puis vint gensac de musyden
Cheuauchant la grosse embleure
O son bon chien quot non droiture
Lautre valour qui tres bien chace
Il lesse aler par mi la place
Les chiens criant agrant baudour
Cerchiez droiture et valour
Le mesdissant fax plain dordure
Vous le devez cerchier droiture
Car tort maintient et cerchier maus
Et vous honneur com vil et faus
Le dechaciez auous en est
Car anul mesdissant ne plest
Honneur pour riens bien lesauez

Autre polie vint aprés
Galharde cointe et enuoissie
De chastel nuef son chien deslie
Iounesce l'un l'autre franchisse
Elle crie com bien aprisse
Ionnesce cerchiez par dela
Le le mesdissant la ouil va
Car il vous porte grant hayne
Franchisse traciez qu'il ne fine
De vous mesdire touz les jours
Gardez nait respit ne se cours
De duel le faites tost mourir

Apres vint amoult grant plessir
De brion lapreus marguerite
Pour tuer et rendre merite
Ausenglier mesdissant felon
Car nul temps nefist semal non
Elle maine .ii. chiens legiers
Cointise apelle lipremiers
Lautre bon espoir qui tant vaut
Elle les escrie moult haut
Avant cointisse bien cerchiez
Bon espoit tantost le trouvez
Le faus felon qui desconforte
Cointisse grant envie porte
Le mesdissant quant il vous voit
Bon espoir ja forsenne droit
Li cuiuers quant il vous set vif
Tuez dont le sangler chestif
Alés cerchant tost sans targier

Apres vint sus son grant coursier
Madame aude de noble fuer
Debel pug qui chace de cuer
Le sangler et ne la seure
De son bon chien qua non mesure
Et l'autre bonne voulenté
Sileur escrie de bon gré
Avant mesure cerchiez bien
Le mesdissant qui ne vaut rien
Bonté voulenté courez fort
A ce felon qui vous ha tort
Car il vous het vous maudit
Voulente celonc que il dit
Il vous porte moult grant hayne

Autre vint degrant valour fine
Lapreus de talayrant al gaya
.II. chiens maine quetant est gaye
Par leur nons privé et doutance
De tuer mesdissant sauence
Si dui chien seuent bien chacier
Encrient leur veult bien aidier
Sileur dit doutance et privé
Cerchiez le boys cerchiez le pre
Le mesdissant ouplus parfont
Doutance vous savez qui sont
Cil pour qui couvient adouter
Priue vous devez bien aler
Et le cerchiez aqui quan poys

Apres vint amoult grant esfrois
Girarde du fosse la large
.II. chiens maine dont nulz ne targe
Pour donner ausenglier tritesce
Li uns deus est nommes largesce
Lautre biau parler qui est bons
Et les escrie par leur nons
Largesce alez et bieu parler
Anemis estez du sangler
Qui tant est vilz bien le savez

Une autre vint plus tost assez
a cors faitis polis et biau
La simple madame ysabiau
De saissac acuer adure
Qui son bon chien humilité
Mainne pour chacier et souffrance
Escriant fort si les auance
Et dit humilité tout dis
Est li sangliers vos anemis
Et sousfrance le vaint touz jours
Alez donnez li mal seiours
Car par vous iert li felons mors

Apres vint amoult grant esfors
katherine la bien senee
De talairant qui moult sagree
Dechacier mesdisant honnis
O son chien qui ot non biau ris
Douce pensee avecques lui
Elle cescrie alui alui
Biaus ris alez faites languir
Ce mesdissant ou tost mourir
Doutance pensee cerchiez tant
Que muire ce faus mesdisant
Car raison est que par vous meure

Une autre len suit sanz demeure
Ce est girarde de masas
Ceste n'ot onques le cuer las
Touz jors veut chacier loin et pres
Elle ot ces .ii. chiens acouples
Li premiers est acointement
Lautre deliz plus tost que vent
Le vont cerchant tost sanz arrest
Et elle crie par ici est
Acointement et vous deliz
Par vous doit bien estre honnis
Faites le mourir adolour

Lautre qui vient agrant baudour
Ce est Marie de chaumont
Biau respons mainne qui confont
Le sanglier et a seure
Ces .ii. chiens ot el amene
Enhardir les fait en crient
Alez biau respons tout avant
Je croi que par vous honnis soit
Aseure li cuiuers doit
Mourir par vous que bien le sai

Une autre vint tout sanz delai
Qui de chacier touz jours ne fine
Qui de laroche anon daufine
L'un de ces chiens anon desir
Et l'autre pris qui veut honnir
Les mesdissans par grant anui
Haut leur crie prenez celui
Pris et desir par vo nature
Chaciez le sanglier plain dordure
Et de mesdis quiest tout plains
Cerchiez par tombes et par plains
Gardez que plus ne die mot

Sus son coursier vint le grant trot
katerine agrant valour
De painne qui son chien baudour
Mainne pour chacier et confort
Si va criant amort amort
Baudour confort cerchiez apert
Le mesdissant sevil cuivert
De mal est plain et de venin
Cerchiez tost et menez afin
Confort prenez le vif ou mort

Courant vint le coursier trop fort
De cardillac quot non contesse
Elle mainne .ii. chiens en lesse
Cest honneur et habandonne
Si leur crie haut entonne
Avant ha bandonne honnour
Faites mourir agrant dolour
Le faus mesdissant plain denuie
Je croi qu'il doit perdre la vie
Et mourir en ceste jornee

Le grant tropt vint par mi lapree
La preus bien aprisse assalhie
De bedos cointe et polie
Ses .ii. bons chiens quelle menoit
Quant furent eslargi tout droit
Vont ausanglier por li ocirre
Escriant leur commance adire
Raison et savoir bien alez
Cerchiez partout si le tuez
Alés droit alui ne vous chaut
De lui honnir que petit vaut
Car il est sanz toute bonté

Aucors faitis bel atorne
Ma dame phelippe la sage
De lautrie vint a grant corage
Merci ot non son petit chien
Lautre connoissance qui bien
Seuent les mesdissans trouver
Elle commance aescrier
Avant alez touz jours mercis
Il est bon se tout est petit
Et prens le sanglier sanz faillir
Connoissance vait lassaillir
Et le tue seul pour sentir
Alez dont faites lemourir
Alés merci or iparra

Puis vint tout seul de par dela
uns chiens faitis blans comme nois
Se chien avoit non bonne foy
Si n'avoit ne dame ne maistre
Mes miex chaca selonc son estre
Que chiens qui en la chase soit
Nuls de lui nesentremetoit
Ne dame ni a qui lescrie
Non pourquant il toudra la vie
Je croi le felon mesdissant
Il voit tout droit apertement
La ou il iert sanz plus atendre
Car le porc cuide il bien prendre

Oresont li chien eslargie
Parmi le bois et cil dapie
Criant vont la et ca cerchant
Et tuit li chien vont glatissant
Courent par mi le praierie
Et qui plus puet aus chiens escrie
Bel acueil leesce ales
Biau maintien dous regars coures
Bonne grace valeur droiture
Ionesce metez igrant cure
Et franchise par ici va
Cointisse bon espoir dela
Mesure bonne voulenté
Cerchiez doutance et privé
Largece biau parler ali
Humilite souffrance aussi
Alés biau ris douce pensee
Acointement deliz magree
Biaurespons et asseure
Desir et pris sans fausseté
Confort alez i et baudour
Habandonne et vous honnour
Raison et savoir et merci
Connoissance cerchiez aussi
Et bonne foi ou plus parfon
Clip clop clap clop ouchemin sont
Criez dela criez bien haut
Frapes feres criez or vaut
Bien parfont cerchiez les buissons
Avant chiens que tantost laurons

Establi fu aus .iiii. cors
Du bois qui gardassent dehors
.IIII. dames achascun une
La contesse d'armignac lune
Qui tient .ii. leuriers bien courans
Li uns avoit non hardemens
Et li autres fu loiauté
Lautre qui gardoit vers lepre
A .ii. leuriers quel amoit moult
La uicontesse debiaumont
Li uns leuriers fu cortoissie
Lautre biauté chiere hardie
Qui trop ot leporc en hayne
De malhorques lapreus royne
Tient biau semblant aveques joie
Qui contre mesdissans guerroie
Lautre fu lapreus viscontesse
Debenauges qui oleesse
Tenoit pitié et bien celer
Chascune doit tresbien garder
Pour le sanglier qui doit venir
Pour li tuer pour li honnir

Or est li sangliers hors issus
A force de chiens est venus
Dehors lebois senfuit courant
Illecques mesire bertrant
Tient .i. espie a .i. fer large
Dun arbre couvert comme targe
Atandans tous dis lesengler
A lui sen vint comme aversier
Machant escumant droit alui
Mesire bertram le feri
Du fer de lespie sus lateste
Ilec avant point ne sarreste
Le cuida ferir de la dent
Adont saut mesire bertrant
En .i. tertre qui moult iert haut
Ha; sire fis je ne vous chaut
Dautre fois vous afait ferir
Tu dis bien voir par faus mentir
Arriere plus d'une jornee
Le sanglier fuit par mi la pree
Et aprés li les .viii. leuriers
Et les chiens glatissans derriers
Et les dames sus les chevaus
Courant par tombes et par vaus
Criant moult haut or iparra
Aus leuriers qui le tuera
Le sanglier est tant dechaciez
Qua force de chiens est lassez
Il est tant las que plus nenpuet
A un arbre guenchir lestuet
Contre chiens la teste gita
Ferant de la dent ca et la
Si qu'an a navré. plus detrois
Mesire de foys vint deffrois
Courant apie gita son dart
Sus lespaule fiert d'une part
Et le sanglier vint droit ali
Li contes atrauers sailli
Et cil li met lespie devant
Et li sangliers sen passe avant
Ha; fis je mesire defois
Com je croi bien qu'il vous connois
Dautre fois vous a fait anui
Tu dis voir si ferai je lui
Grant talent ai delui tuer
Lors senuait bruiant le sangler
Touz navrez semist en .i. lac
Lors vint madame d'armignac
Sus son cheval forment criant
Alez mes leuriers hardement
A lui rendez le moi tue
Et vous bon leurier loiauté
Sus touz vous le devez bien prendre
Loiaute alez le tout fandre
Car vostre pooir le confont
Aussi ma dame debiaumont
Confortant ces leuriers escrie
A li bon leurier cortoissie
Que tous dis vouse melle courrous
Biaute je croi bien savez vous
Coment setuent mesdisant
La royne vient haut criant
De malhorques a son leurier
Biau semblant alez le chacier
Et vous joie sans nulle faute
La uicontesse a voiz haute
De benauges crie de gré
Avant bien celer et pité
Tues le mesdissant vaincus
Il est naures il est ferus
Tantost sera mors bien le voi
Lors vint le chienet bonne foy
Le vil sanglier prent par loreille
Maintenant par trop grant merveille
Li sangliers commance aparler
Hé; las je ne pus plus durer
Il me couvient mourir par fort
Hui destinee est ma mort
Et mes termes est hui venus
Je sui naures et recreus
Riens ne me vaut crier merci
Ne courtoissie avecques li
Ne franchisse ne bonne foy
Il sont trestuit en contre moy
Et touz les biens qui damours sont
Par coi irai ouplus par font
Denfer que je fui mesdissant
Des mon iouuant tout en avant
Touz jours ai esté des loyaus

Pour ce mourrez traite faus
Distrent tuit car bien est raison
Lors le feri premiers gaston
Delille delespie dacier
Sire fis je itel louier
Avoit lonc tans ja deservi
Et mesire iohan feri
De gaillart .i. cop de sespee
Feres sire sil vous agree
Que moult nous afait grant dommage
Grant cop lefiert sus le visage
Mesire oliuier de bort
Vous savez bien qu'il vous a tort
Ne quans destorbiers vous afais
Et mesire le fiert aprés
Demon ferrant par le costé
Feres car trop vous a couste
Le felon plus que il ne vaut
Gantonet fiert qui pas nefaut
Despee tranchant par leschine
Sire fis je la grant hayne
Que il vous porte li rendez
Mesire guirart vint delez
De chastiau nuef si fiert grant cop
Sire fis je ne povez trop
Ferir car tant vous pot hayr
Pierre d'ornesen vint ferir
Le mesdissant de cop delance
Pierre ce dis je en grant doutance
Vous afait estre mainte foys
Tu dis voir et moy tenir cois
Li sires de iumet vint
.I. grant glaive en sa main tint
Courant aufelon le gita
Par les flans contre li passa
Raymon hernaut sigrant cop fiert
De pressac que mire niquiert
Iohan debiron fiert d'un dart
Siquil passe delautre part
Bien ifiert guierart detemines
Sigrant cop que par les eschines
En .ii. moitiez droit le parti
Mesire bertram bien feri
De lille qui miex est manier
Deferir sus hiaumes dacier
Conneu lauoit autre fois
Et mesire ifiert de foys
Tant qu'il atout de cartelle
Et je silai dehors gite
Du lac ou il estoit tuez
Dis mesire bertrans cornez
Lamort du mesdissant felon
Il corne et puis dist gaston
Voulez tuit soit amon plessir
De cestui sanglier de partir
Ouil crient tuit hautement
Iel ferai dont par tel conuent
Que ma dame d'ermignac preigne
Le premier cartier celle daigne
Et pour ce que miex soit veus
En armignac sera pendus
Ens ou meilleur lieu qui issoit
Apres je weill tout orendroit
Que l'autre cartier par devant
Soit acelle qui le veult tant
La uicontesse de biaumont
Et pour ce qu'il la heoit mout
En en iou le pende moult lait
Madame de malhorques ait
Du sanglier le destre cartier
De par derriere tout entier
Et quan face itel iustisse
La uicontesse en autel guisse
De benauges enait sapart
Par derrier lesenestre quart
Et si le pende sans delois
La teste en ait liquens defois
Sans la langue et bien segart
Quen haut soit pendus asapart
En lieu ousoit tres bien veue
Et la langue fausse et ague
Mes freres mesire bertrans
Port avec soi car est nuissans
Soit pertuissiee a fers agus
Le cuer ne donrai je anus
Samoi meismes non je le weil
Il fu faus cuer et plain dorgueil
Diniquite et de mesdis
Pour ce le porterai tout dis
En un feu ardant sanz cremer
Ce quest ou ventre du sengler
Tantost soit ici touz brouis
Car il est touz plains de venins
Sor terre ne doit remanoir
Or est mors com povez vëoir
Ausi fussent tuit cil qui sont
Et vous madame debiaumont
Et d'armignac qui ce voulez
A touz vos pouoirs les tuez
Mes dous repos le ueut aussi
Qui de cuer les het et pour li
Les herrai je sus toute rien