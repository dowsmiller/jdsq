Moult est bone acointance d'estoire bone gent
Bien m'en puis percevoir et en maint lieu souvent
Que quant je dis .i. dit a tous generaument
Car il nous couvient vivre des bons premierement

Jadis .I. chevalier fu moult nobles et biaus
Riches hons fu de villes et de nobles chastiaus
Et ot en sa jonece assez de cens aniaus
Il ne li eschapoit ne tournois ne cembiaus

Quant il n'ot que despendre on n'avoit de li cure
On le tenoit por vil con garcon qui escure
En folement despendre avoit mise sa cure
Sa joie li torna a grant dolor obscure

Du leu l'estuet partir qu'il n'i pot plus remaindre
Sa char li commenca a palir et a taindre
Lors se prist en son cuer durement a complaindre
N'ot vile ne maison ou il peüst remaindre

“Hé las dolans” dist il “Com dure destinee
Quant m'en couvient fouir en estrange contree
Et si ne metrai hors ne lance ne espee
Vous me veilliez aidier sainte Virge honoree”

Toute jor chevaucha bien li dut ennuier
Dedens .i. bois entra grant et lonc et plenier
El mileu de ce bois rataint .i. escuier
Triste et dolant de cuer n'i ot que corroucier

Le chevalier l'apelle et si l'araisonna
“Amis celi te gart qui le monde forma”
Respont li escuiers “Il ne m'aidera ja
Bien me sui perceü que onques ne m'ama.

J'ai le mien despendu et gasté par folie
Si ne m'en est remez vaillissant une aillie
Or m'en couvient fouir tous seulz sans compaignie
Et si ne sai mestier dont me chevisse mie

Larron et murtrier me couvient devenir
Je ne me puis mie de fain lessier morir
Bien sai que par ce tour me couvendra venir
Se je truis compaignon bien me cuide chevir

Respont le chevalier “Compains avez trouvé
Aussi ai je le mien despendu et gasté
Or m'en couvent fouir tous seulz par povreté
Nous serons compaignon quant je t'ai retrouvé”

“Sire” dist l'escuier “Vous soiez bien venus.
Vos compains voudrai estre vos amis et vos drus.”
Toute jor chevauchierent tant que jor ert faillus
Sous .i. arbre herbergent ne chevauchierent plus.

Ne li uns ne li autres cele nuit ne menja
Prez sont de desperer chascuns se dementa.
L'ennemi les escoute qui prendre les vouldra
S'il les puet acrochier moult joians en sera

Devant eulz s'apparut si les a raison mis
“Seignor comment vous est” ce dit li ennemis
“Vous avez tout perdu et avoir et amis
Mendier vous couvient

C'est grant meschief a faire quant apris ne l'avez
Se vous me volez croire je vous donrai assez
Que vous prendrez avoir partout ou vous voudrez
Ne jamais en prison retenus ne serez

De tous les leus. du monde je vous deliverrai”
Si dit le chevalier “Et je vous servirai
Et de cuer et de corps homage vous ferai”
Et l'ennemi respont “Et assez te donrai.

Mais que Dieu et sa Mere te couvient renoier
Tous sains et toutes saintes il ne t'aront mestier”
“Sire” dit l'esquier “De gré et volentier
Je les renoierai tous qu'il ne m'ont mestier”

Moult fu fol l'escuier et de mauvais corage
Que l'ennemi a pris ce fu par son outrage
Au chevalier a dit “Vien si me fais homage
Et je te rendrai tout tantost ton heritage”

Respont le chevalier “Volentiers liement”
“Renoie Dieu” fait il “Trestout premierement
Tous sains et toutes saintes tost et isnelement
Fais le se tu m'en crois et tantost erranment
Et je te renderai trestout ton tenement”

“Je les renoie tous je sui de ta mesnie”
Respont li ennemis “Tu ne fais pas folie
Je te donrai honour et grande seignorie
Se tu as renoié aussi sainte Marie”

Respont le chevalier “Ce ne ferai je ja
Que je renoie cele qui le cors Dieu porta
Qui la perte du monde par son corps restora.
Et la pais et l'amour de son Fil nous donna

Il te doit bien souffire quant j'ai Dieu renoié
Tous sains et toutes saintes je sui ja en pechié
Et de cuer et de bouche je le t'ai otroié
Lesse ester Nostre Dame trop m'avras engignié”

Respont li ennemis “Tu seras mendians
Se tu ne la renoies seras povres truhans
Et s'as Dieu renoié qui te sera grevans”
“Sire” dit l'escuier “Faites li ses couvans”

Respont le chevalier “Par ma foy non ferai.
Ja mais jor de ma vie ne le renierai
La Royne des ciex ja tant ne mefferai
Se j'ai Dieu renoié a cele me tenrai

C'est cele qui puet tous a son Fil racorder”
Li ennemis voit bien qu'il ne le puet mener
A ce qu'il la renoie ne le puet engignier
De maltalent s'en torne si le lessa ester

Dolant fu l'ennemi quant ainsi le perdi
Si emmena celui qui a li se rendi
Le chevalier demeure qui cuer ot esbahi
Tout droit a l'adjorner hors du bois s'en issy

Quant il fu hors du bois devant lui esgarda
Et vit .i. biau chastel une chapelle y a
Au plus tost que il pot cele part s'en torna
Por saluer la Virge ileques s'arresta

Quant il y fu venu si issi de la celle
Son palefroy atache au rain d'une saucele
Tost et isnelement entra en la chapelle
Et a veü l'ymage de la Virge pucele

Devant li s'agenoille et merci li cria
Et de cuer et de bouche forment le reclama
Li sires du chastel par matin se leva
Et lui et sa mesniee en la chapelle entra.

Quant il vit le cheval. si se va merveillant
Le chevalier entent moult tendrement plorant
.I. po se trest arrieres por vëoir son samblant

Le chevalier esgarde qui requeroit merci
“Douce Dame” fait il “Aiez merci de mi
J'ai vo fil renoié l'ennemi m'a trai
Tous sains et toutes saintes ay renoié aussi

Ne sai ou retourner se je n'ai vostre aieue
Que j'ai Dieu renoié si ai m'ame perdue”
A yceste parole a sa corpe batue
L'yaue du cuer li est par mi les yex courue

L'ymage de son lieu maintenant devala
Et de son cuevrechief le vis li essuia
Maintes lermes recut qui du chief li coula
Le sire du chastel le vit et esgarda

Il a veü l'ymage devant lui en presant
Qui le reconforta bel et cortoisement
“Amis” dist Nostre Dame “Ne s'esmaie noient
Je te racorderai a mon fil vraiement

Et si avras par tans honour et richeté”
Puis remonte en son leu quant l'ot reconforté
Li sires du chastel a tout ce regardé
Bien pense que en li a aucune bonté.

Un po se trest arriere et tousi et parla.
Le chevalier l'entent sus ses piez se leva
Li sires l'araisonne et si l'en apela.
Et cil li respont bel qui tres bien apris l'a

Li sires l'en apelle si l'a mis a raison
“Amis dont estes vous n'i faites restoison”
Et cil li respondi belement a bas son
“Sire .i. chevalier sui de moult povre renon.

Je sui .i. chevalier du tout desheritez”
“Amis” ce dit li sires “Gardez ne me celez
Feüstes vous onques a fame mariez”
“Nennil sire” dist il “Onques n'i fu donez”

“Et si avez des ja vostre terre perdue.
Est passee l'anee que elle fu perdue”
“Nennil sire” dist il “Bien seroit secorue
Se j'eusse deniers dont feüst secorue”

“Amis” ce dist li sires “Je vous en bailleré
Et avoir et deniers a plenté vous donrai
S'ay une bele fille qu'a fame vous donrai.
Et de toute ma terre. chevetain vous ferai”

“Sire pour Dieu merci” fait il “Ne me moquiez
Je sui tristes de cuer dolans et corrouciez”
“Amis” ce dit li sires “Or ne vous esmaiez
Vous estes se Dieu plest a bon port arrivez

Soiez certains et fis envis vous moqueroie
Laissiez ester le duel et si demenez joie
En l'onnor Nostre Dame qui si bien vous avoie
Et de cuer et de bouche le don vous en otroie”

Cil si l'en mercia qui la raison agree
A iceste parole a sa fille mandee
Si li donna a fame et il l'a espousee
Et l'onnor de sa terre li a toute donnee

Et avoirs et deniers a plenté li bailla
Dont sa terre recut et si le rachata.
Et fu hoir de sa terre li sires trespassa
La Royne des ciex ces biens li pourchaca.

Pour ce qu'il la servi ot il bon guerredon.
Cil qui la renoia fist trop grant mesproison.
Com vous orrez conter a petit d'achoison.
Comment li ennemis li fist la traison.

Lonc temps ala par terre des maulz ot il assez
Et tant que il fu pris a .i. fait atrapez
Et fu estroit liez et fu emprisonnez
Et fu jugiez a pendre que il fu pris prouvez

Quant il fu en prison durement se doubta
Que il ne fust pendus l'ennemi appella
Et le mauvais y vint tantost qu'il le hucha
“Maistres car aidiez moi ou l'en me pendra ja”

Respont li ennemis “Je te deliverrai
Vez cy le hanap d'or que je te baillerai
Et .iiii. besans d'or aveques te donrai
Tien met tout en ton sain fai ce que te dirai

Quant le bailli t'avra devant li en present
Et il te voudra prendre por faire jugement
Donne li cest avoir pour ton delivrement
Et il est couvoiteus et d'or fin et d'argent

Il te deliverra saches par verité”
Cil a pris le hanap en son sain l'a bouté
Et les .iiii. fermaus forment l'ont agree
A iceste parole l'a li baillis mandé.

“Amis” dist li baillis “Il te couvient morir
Il n'est hons fors que Diex qui t'en puist garantir
Dis moi tost tes meffais tu les doit bien gehir”
Au borriau le bailla qui le doit mainburnir

“Sire” dist l'escuier “Ains m'en lairez aler
.I. jouel ay moult riche que je vous veil donner
Il vault .lx. livres ne vous estuet doubter
Je le vous baillerai faites moi delivrer”

“Or tost” dist li baillis “Fai errant moustre ca”
Cil mist main a son sain et trouver le cuida
Et il trueve .i. chevestre de son sain le sacha
Quant li baillis le voit il s'en rit et gaba

“Hé las” dist l'escuier “L'ennemi m'a trahi”
“Par foy” dist li baillis “Et tu m'as bien servi”
En son col le laca au bourriau le tendi
Qui le mena aus forches et puis si le pendi

L'ennemi se tint prez ne le vault esloignier
Quant l'ame issi du corps il ne la volt lessier
Il la porte en enfer la dedens herbergier
Ainsinques vouldroit il tout le monde esloignier

Or fu de son service a duel et a dolour
Ainsi est il servis qui sert mauvais seignor
Mais qui sert Nostre Dame cele dame d'onour
Il ne puet en ce siecle certes servir meillour

Jehan de Saint Quentin dit qui le doit servir
On puet de son service a grant honor venir
C'est le tresor de grace por tous ceulz garantir
Qui la veillent de cuer et amer et chierir.

Or prions doucement a la Virge Marie
Par qui le monde fu remis de mort a vie
De l'enging l'ennemi qui le monde tarie
Nous gart et nous otroit la pardurable vie. 

Amen