

Il avint jadis en .i. temps
Bien a passé .iiiic. ans
Que il estoit .i. riches hom
Je ne se pas nommer son non
Mes il estoit de grant maniere
De pres de bois et deriuere
Et de quan qua fiert a riche homme
De ce vous weil dire la somme
Avoit de ce ne faut pas dire
Liez hons estoit sanz nesun ire

Il avoit .i. manoir sibel
En bourc nen ville nen chastel
Se le voir vous en weil conter
En tout le monde n'ot son per
Ne si biau ne si delitable
Li contes vous ensembleront fable
Qui vous endiroit la facon
Je ne cuit que ainz face hom
Tel donion ne si riche tour
Escoutez seigneur par amour

Entour couroit une riviere
Belle et clere degrant maniere
Qui enclooit tout le porpris
Et un vergier qui fu depris
I avoit darbres diaue enclos
Cilz qui le fist ne fu pas sols
Ce fu .i. chevalier gentils
Apres le pere lot li fils
Qui le vendi a un vilain
Ainsi ala demain en main

Tous savez bien que par mal hoir
Se dechieent maint bel avoir
Et mainte terre et mainte rente
Par le sur crois de male vente
Livergiers fu biaus adeuise
Arbres iot demainte guisse
Que je ne se mie nommer
Mes por voir vous puis raconter
Qu'il y avoit roses et flours
Qui ietoient moult grans odours
Et espices detel maniere
Que dame gisans en litiere
Qui malade fust et en ferme
Sen iroit toute saine et ferme
Pour tant que vergier geüst
Et c'une nuit estre i peüst

De chieres herbes fu garnis
Et li preaus fu si omnis
Qu'il ni avoit ne mont ne val
Et li arbre tuit parigal
Estoient dun grant contremont
Plus bel vergier n'avoit u mont
Ja tel fruit ni demandissiez
Que vous trouver ni peussiez
Ainsi estoient il tous temps
Cilz qui le fist fu moult sachans
Il fu tous fais par nigremance
Leans avoit mainte prouance
Li vergiers ert et biaus et lons
A compas tous fais et reons

Enmi avoit une fontaine
Dont liaue estoit et clere et saine
Et sourdoit asi grant rendon
Com sel venist par comduison
Si estoit plus froide que marbre
Ombre li faissoit .i. bel arbre
Que la gent apeloient pin
Tous temps ert vertu soir et matin
Dont les branches loins sestendoient
Qui noblement duites estoient
Fueilles iauoit a plenté
Entout le plus bel jor deste

Quant ce vient ens u mois demay
Ni peussiez choissir le ray
Du solleil tant estoit ramus
Moult devoit estre chier tenus
Car il estoit de tel nature
Que sa uerdeur tous temps li dure
Vent ne tempestetantsoit forte
Nen abat fueille niescorce

Li pins fu deliteus et biaus
Chanter menoit uns oissiax
.II. fois le jour et plus noient
Et bien sachiez aescient
Qu'il iuenoit la matinee
Et l'autre fois alauespree
Li oissiaus fu et biaus et gens
Moult seroit grans detriemens
Qui vous endiroit la facon
Il estoit mendres dun pincon
.I. pou graindres dun linotel
Si chantoit si bien et si bel
Rosingnol melle ne mauuis
Ni estornel ce mest avis
Chant daloe ne dekalendre
Nest pas siplesans aentendre
Com est li siens bien le sachiez
Li oissiaus fu si afaitiez
A dire lays et nouuiaus sons
Que rotruanges ne chancons
Guige ne harbe ne viele

El chant a voit une merveille
Onques noistez sapareille
Car tel vertu avoit le chant
Queja hons nefust si dolant
Mes que loissel chanter oist
Que maintenant ne cesioist
Et qu'il noubliast sadoulour
Et sil neüst pense damour
Sen fust il maintenant espris
Et cuidast estre de tel pris
Com est empereres et roys
Fust ou vilain ou bourjois
Et sil eüst .c. ans passes
Et fust du siecle trespasses
Pourquoist deloisel le chant
Sili semblast il maintenant
Qu'il fust meschins et iouuenciaus
Et si cuidast estre ausi biaus
Com fu libiaus parthenopiex
Ou nercisus qui aces ieux
Pour sa biauté regada tant
En liaue qui estoit courant
Qu'il en mourut ce fu sanz doute
Que la veue li failli toute
Pour sa tres grant biauté mirer
Mourut sus li aue en regarder

Aussi seroit vis au viellart
Seil ouoit icel bel art
De cel oissel et ce chant cler
Qu'il peüst a ceus resembler
Et qu'il fust amez de danzelles
Et de dames et de pucelles
Une autre grant merveille iot
Que liuergiers ouvre ne pot
Se tant non com li oissillons
I venoit chanter les dous sons
Car du chant issoit les amours
Qui en vertu tenoit les flours
Et li arbres. et tous les cymes
Et se li oussillon meismes
Sen fust alez netantne quant
Si veïssiez vertu moult grant
Maintenant liarbres sechast
Et la fontaine sestanchast
Qui par loissel iert en vertu
Li vilains qui li arstre fu
Venoit chascun par coustume
Pour flerier celle souastune

A la fontaine souz le pin
Vint li vilains .i. bon matin
Son vis lava a la fontaine
Et li oissel a haute alaine
Chantoit sus le pin doucement
.I. lay damours ioliuement
Ce lay est moult bon a entendre
Bonne essemple ipouroit on prendre
Dont miex enseroit en la fin
Li oissiaus dist en son latin
En tendez trestuit amon lay
Et chevalier et clerc et lay
Qui vous entendez en amours
Et qui en sousfirez les doulours
Et auous le dige pucelles
Qui estez auenans et belles
Qui le siecle voulez avoir
Je vous di et crëant pour voir
Que je vous dire une note
Qui ne doit pas estre friuole

Vous devez Dieu amer avant
Tenir la loy et son commant
Voulentiers aler aumoustier
Souvent oir le Dieu mestier
Car du seruise Dieu oir
Ne puet nuli mesauenir
Et pour verité vous recort
Dieu et amour sont dun acort
Dieu aimme sans et courtoisie
Bonne amour ne het il mie
Dieux aimme moult belle priere
Amours ne la met pas arriere
Dieus couvoite sus tous largesce
Il nia nulle male teiche
Diex ainme et honneur et bonté
Et amours ainme loiauté
Loyaute est Dieus et amours
Loial amour sert Dieu toziors

Li aver sont li enuieus
Et litenant li couvoiteus
Et li vilain sont li mauvés
Et li felon sont li punes
Sans courtoissie et sans honnour
Et loiauté maintient amour
Et ce vous ace vous tenez
Dieu et lesiecle avoir povez
Si vous en rendra lamerite
De vos pechiez serez tuit quite
Car seuiuez entel maniere
Vostre penance ere legiere
Or escoutez lechant du iay
Ce que il dit en son dous lay
Au vilain que il vit venir
Qui au vergier saloit seir

Ce dit lioissiaus en son chant
Ce que avez oï devant
Et quant vit le vilain venant
Si commanca plus haut son chant
Desouz le pin fu li vilains
Qui estoit demauuestie plains
Par desous lepin se seoit
Fel en uieus cruieus estoit
Dont chanta en autre maniere
Car lesse ton courre en riviere
Donions. periz. court car de chiez
Fleurs mortissiez. herbes sechiez
Arbres car lessiez leporter
Ceus me souloient escouter
Gentilz. dames. et chevalier
Qui le vergier avoient chier
Car plus largement en uiuoient
Et mieus par amour en amoient
Et tenoient chevalerie
Or mot ce vilain plain denuie
Qui plus goulousse lemengier
Que il ne fet le dosnoier
Puis que mon chant liest faillis
Est il acouvoitier sousgis

Ceulz le souloient escouter
Pour de duit et pour miex amer
Pucelle et hommes plusours
Qui estoient surpris damours
Tout pour leur cors miex aaissier
Et cilz voient pour plus mengier
Et pour plus englouter viende
Que male passion lestande
Et de male mort puist mourir
Dyable font ici venir
Vilains enuieus et rebours
Qui en eus nont joie d'amours
Ne soulas ni en uoisseure
Mais ice vilaine plain dardure
Enmeroit miex plaine escuelle
Dun blanc frommage enfoisselle
De feves ou de pois aulart
Qui ne feroit avoir sapart
De lais damours ne de chancons
Ne de gentes dames aus cris blons
Ne que veillier ni acoler
Mes au boire et au mengier
Entendroit il moult voulentiers
Laseroit preus comme leuriers
Que male mort le puisse prendre
Qui la gueule li face estandre

Quant ce ot dit si sen vola
Et li vilains qui remaint la
Pense que sil le povoit prendre
Assez tost li pourroit chier vendre
Et se vendre ne li povoit
En sa geolle le metroit
Sili chanteroit tart et tempre
Son engin a torne et tempre
En cerche et giete et poruoit
Tant que les branches apercoit
Ouil se seoit plus souvent
Il y fist las siles estant
Moult abien saglus atempree
Et quant ce vint ala uespree
Que la seson vint et le temps
Et leure pour crier ces chans
A loisselet. siest venus
Mes il sa sist droit sus laglus
Car nulle chose nen savoit
Du lieu qui si glue estoit
Avis cuidoit qu'il fust autel
Comme il souloit estre non el

Li oiselez fu pris au las
Li maus vilains chetiz et las
Estoiet en aguet u pourpris
Acourant vint et si lapris
Orsa dist il dans oissillons
Or me dirés vous devos sons
Malesgre verre nes devant
Si vous vendre prochainement
La vilonie et le despit
Quautre foiz mauez fet et dit
Et se ne me voulez chanter
Je vous cuit si bien atremper
Qua moi na autre ne dirés
Mal quant demoy departires

Biaus dous amis dit lioissiaus
De moy prendre est trop
grans maus
Quan moy apoure reancon
Vous demourrez en ma prison
Dit li vilains toute mauie
Ceste chancon est mal partie
Dist li oissiaus ce poisse moy
Vous metenez cepoisse moy
Gen ay lapire dassez prise
Je suel avoir ama deuise
Champaines. riuieres et prés
Or sir en geolle enfermes
Jamés n'avré de duit ne joie
Je souloie vivre deproie
Or me donra on amengier
Com a .i. povre prisonnier

Li oiselles dist au vilain
.I. mot qui ne dit pas en vain
Lesse moy aler biaus amis
Car bien soiez seurs et fis
Ja en prison ne chanteray
Par foy et je te mengeray
Dit le vilain puis que te tien
De sor en avant seras mien
Ja par autre tour nen irez
En moy povre repast avrez
Dit lioyssiaus trop sui petis
Ja nen escroistra verre pris
Se vous occiez telle rien
Lessiez maler siferes bien
Pechié feres se mociez
Dit li vilains or vous tessiez
Com je plus priez en seroie
Sachiez que trop mains en feroie

Dit lioissiaus il est bien droiz
Car ainsi laporte laloyz
Douce raison vilaine aire
Par maintes foiz lai oÿ dire
Mes .i. dit nous moustre et glose
Besoing fait faire mainte chose
Maforce ne me puet tenser
Mes se vous me lessiez ester
De .iii. sens vous fere ge sage
Tel ne set hons de vo linage
Si vous pourroient moult valoir
Se seurte en puis avoir
Dit le vilain ietelerai
Aler tel fiance com iay
Dit li vilains ietecreant
Ten dourege demaintenant
Et li vilains le lesse aler
Et cilz vet sus larbre monter

Li oissiaus sus larbre senuole
Eschapez fu par sa parolle
Touilliez fu et touz hericiez
Car laidement fu maniez
Tenus ot esté contrelaine
A son bec sa pluime ramaine
Et ralie aumieus qu'il puet
Li vilains qui savoir voulet
Les .iii. sens le semont qu'il die
Lioissiaus fu plains de voidie
Silidit setu bien entens
Aprendre iporras .i. bon sens

Or oez que dit li oissiaus
Qui tant fu auenans et biaus
Ne pleure pas ce quains neus
Li vilains ne fu mie mus
Ainz respondi par felonnie
Tu as ta fiance mentie
.III. sens me deuoies aprendre
Si comme tu mefeis entendre
Quains ne sot hons demon lingnage
Mes ien se le monde tout sage
Nus nest si folz nonques ne fu
Qu'il plorast cequains n'ot eü
Tu mas moult largement menti
Et lioissiaus li respondi
Veulz tu dont que je le te die
Si que tu ne loublies mie
Tu entans itant apledier
Que poour ai de loublier
Je cuit que ja nel retenrez
Je le se miex que vous dassez
Dit li vilains de grant pieca
Dehais qui gré vous en savra
Daprendre ce dont il est sage
Je ne suis mie si sauvage
Par mon chief com vous metenez
Pour ce ce mestez eschapez
Et que sus vous nai mespouoir
Si dites demoi vo vouloir
Or ne malez mie gabant
Ces .ii. say ditez lautre avant

Dont en tans bien dit lioissiaus
Liautres est bons et biaus
Ne creez pas quanquoez dire
Le vilains fronche ne nes dire
Et dit je le savoie bien
Biaus amis donques les retien
Gardez que vous ne loubliez
Orsuis je bien voir asegiez
Fet li vilains pour en aprendre
Musage me faites en tendre
Qui ce me rouuez retenir
Je vous voudroie ore tenir

Loissel dit couvent metenez
Et le tiers sens apranderez
Dites quiex il est si lorrai
En tens ibien iele dirai
Litiers est tiex qui le savroit
Jamés hons povres neseroit
Et quant li vilains lentandi
Moult durement sen esioi
Et dist cestui mestuet savoir
Car voulentiers tens alauoir

Qui honist loissel cortier
Il est dist il temps demengier
Apren le moi tout erranment
Et quant li oissillons lentent
Si dit je te chastoi vilains
Que ce que tu tiens en tes mains
Ne iete pas jus ates piez
Li vilains fu moult courouciez
De courrout ne puet mot soner
En son aler prist aporpenser
Et quant ce fu tenu grant pose
Et nest ce donques autre chose
Ce sont enseignement d'enfant
Car je se ce bien a escient
Tiex est lasches et sousfre tous
Qui aussi bien le set com vous
Menti ni avez et engingnie
De quanque mauez enseingnie

Menti mauez dit li vilains
Je voudroie que en mes mains
Te tenisce ore maintenant
De ce que me vas en gingnans
Estoie je sages devant
Lioissiaus respont maintenant
Par foi setu ce sens seüsses
Ja lessie aler ne m'eüsses
Quant tu me tenis en tes mains
Voir avez dit fet li vilains
Mes je sai bien les autres deus
Lioissiaus qui fu engigneus
Li dist cil vault des autres cent
Li vilains li enquiert comment

Dit li vilains entent amoi
Que tu ne ses nece ne quoi
Car se tu m'eüsses tué
Si com tu leus empensé
Il ne fust jamés par mes iex
Qu'il ne ten fust durement miex
Li vilains dit que ces tu faire
Li oissiaus dit fel de putaire
Il a en mon cors une pierre
Qui tant est precieuse et chiere
Bien est de .iii. onces pesant
La vertu en par est si grant
Qui en son demaine laroit
Jamés riens de demanderoit
Que maintenant ne li fust preste
Quant li vilains entendi ceste
Ses cheveus tire et ront ces dras
Si se clainme chetis et las
De piece a ces ongles saioe
Li oissiaus en uolete et ioe
Qui de sus larbre se nichoit
Il a tant atendu qu'il voit
Que li vilains cest de batus
Si vilainnement comtenus
Qui la tous ces dras depeciez
Et qu'il cest en mains lieus bleciez

Or ouez que li oissiaus
Quant ot atendu .i. petit
Silia dit chetis vilains
Quant tu me tenis en tes mains
Giere plus legiers dun moissons
Dune mesange ou dun pinson
Qui ne poisse pas demi once
Cilz qui de felonnie gronce
Cestez vous dites voir
Vilains orpues tu bien savoir
Que de la pierre tai menti
Ce sai je bien dit il desi
Mes devant certes lecuidai
Vilains orendroit prouerai
Des .iii. cens que pas ne savoies
Et de ce que tu me dissoies
Nus nest sifolz nonques ne fu
Qu'il pleurast ce quains n'ot eü
Maintenant cemest vis ploras
Ce quains neus nauraz
Des .iii. sens estez abosmes
Biaus amis orles maprenez
Il fet bon aprendre bon mot
Lendit que cil nentant qu'il n'ot
Et celle parolle agrant sens
Qui en apou de pourpens
Tel parole de courtoissie
Qui ne le saroit faire mie
Et tel cuite estre bien senez
Qui afolie est assenez

Quant ce ot dit si sen vola
Et entelle heure sen ala
Quainz puis arriere revint
Ne nen ne set que il devint
Les fueilles secherent dupin
Ne fu plus vert soit ne matin
Li vergiers failli et secha
Et la fontaine cestancha
Le vilain perdi sonde duit
Et bien sachent toutes et tuit
Le proverbe dit en apert
Cilz qui tout couoite tout pert