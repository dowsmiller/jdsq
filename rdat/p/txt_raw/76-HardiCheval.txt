Un cheval ay qui est a vendre
Pour avoir argent a despendre
Je croi cil qui l'achatera
Que moult petit i gaignera
C'est ore voir il est ferans
Et est mauvesement errans
Et a .iiii. felons reneus
Et a soz la gorge .ii. neus
Et est soz la queue tigneus
Et est pousis. et est morueus
Et si dient la gent entr'eus
Que il voit moult petit des ieus
Et si sai bien que il n'oit goute
Ne li ventres ne li tient goute
Foi que je doi sainte pecine
Il n'a mestre de medecine
Car se verité est en recors
Riens ne li demeure ens el cors
Et si mort et regibe et grate
Et si fiert derrier de la pate
Et si meniut mauuesement
Mes il en gist plus netement
Maigres est et roides et lons
Hauz est et si est trop felons
Il n'emble ne passe ne trote
Il ne vaut pas une viez bote
Et quant on fiert et il trebuce
Il chiet c'une pourie huce
Et si ne sai que ce puet estre
Il mengue tout son chevestre
Et si est de mauueise loi
Car il a le mal saint eloi
Les barbes a et le lenpas
Maueisement va trop et pas
Je croi qu'il fu nez en enfer
En pié ne li demeure fer
Et si a derriere une courbe
Qui a l'aler moult li destourbe
Et sa ferine et sa molete
Il est chetive bestelete
Encordez est devant derriere
Oreilles pendanz mate chiere
Farsilleus est sales relens
Il est mauais et si est lens
Encore plus i meterons
Il est trop durs a esperons
Et si vous di se Diex m'avoie
Il chiet en rue et en voie
Foi que je doi a mes .ii. mains
Des mehains n'i a mie mains
Paeureux. onbrageus. resteux
Onques mes chevaus ne fu tiex
Des plus le tens de perceval
Ne veistes si fier cheval
Lons est d'eschines es pies neus
Courbatus enfosset et creus
Il sera moult bons a vous tieus
Or l'achates se vous voles
Vendus est se ne vous hastes