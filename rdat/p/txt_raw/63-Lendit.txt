En l'onneur de marchéandie
M'est pris talent que je vous die
Se il vous plaist .i. nouvel dit
Bonne gent ce est du lendit
La plus roial foire du monde
Si com Diex l'a fait a la ronde
Puis que g'i ai mentencion
Primerain la pourcession
De Nostre Dame de Paris
Y vient que Dieu gart de peris
Tous les bons marcheans qui y sont
Qui les granz richesces y ont
Que Diex les puist tous auancier
L'evesque ou le penancier
Leur fet de Dieu beneison
Du digne bras saint semion
Devant aprés ne doit nus vendre
Or vous voudre ge faire entendre
La fernaisie qui me vint
Quant a rimoier me covint
Au bout par de sa regratiers
Trouve barbier et seruoisiers
Tauerniers et puis tapitiers
Asez prez d'eulz sont li mercier
A la costé du grant chemin
Est la foire du parchemin
Et aprés trove li pour point
Dont maint homme est vestu a point
Et plus la grant peleterie
La tiretaine dont simple gent
Sont reuestu de pou d'argent
Les luigieres n'i sont pas toutes
Je m'en retourne par les coutes
Puis m'en reuing en une plaine
La ou l'en vent cuirs criz et lainne
Puis adresai au bout arrier
La ou je commencai premier
Par devers la crois du lendit
Pour miex aconseuoir mon dit
M'en ving par la feronnerie
Apres trouvai la baterie
Cordouanier et bourrelier
Sellier et freinier et cordier
Chanure fille et cordouan
Assez y ot paine et ahan
Marchans qui la sont assamblez
Faus aprés fausilles a blez
Si y trouvon qui les set querre
Queus d'ardenne et d'engleterre
Haches coignies et tarieres
Et trenchans de pluseurs manieres
Mortelier bancier trouvai
Taneur megeis de bon conroi
Chausier huchier et changeour
Qui ne sont mie le menour
Il se sont logie bel et gent
Aprés sont li jouel d'argent
Qui sont ouvré d'orfauerie
Come sample grant desuerie
Je ni ui que .iii. espiciers
Et si le mes couvient noncier

Puis m'en vins en une ruelle
Estroite ou l'en vent la telle
Yceulz doi je bien anoncier
Et aprés le chaneuacier
Aincois que je soie a repos
Plairiaus escueles et pos
Trouve qui sont ouvré d'estain

Or dirai du mestier hautain
Que n'a matere miex apere
C'est cis qui tous les autres pere
Ce sont li drapier que Dieu gart
Par biaus dras l'alions regart
Diex gart ceus qui les seuent faire
Des marchéans de bon afaire
Doit on parler en tous bons lieus
Pour ce que je ne soie oiseus
Voudrai nommer selonc mon sens
Toutes les viles par asseus
Dont la foire est maintenue
Premier est paris amentue
Que c'est du monde la meillour
Si li doit on porter honnour
Tous biens en viennent dras et vins
Apres parlerai de prouuins
Vous savez bien comment qu'il siet
Que c'est l'une des .xvii.
Apres Rouen en normendie
Or oez que je vous en die
En mon dit vous amenteurrai
Gant et ypre et puis douay
Et maaline et broiselles
Je les doi bien nommer com celles
Qui plus belles son a voir
Ce vous fai je bien assavoir
Cambrai cité et moncornet
Mauberge et avés i met
Nogent le rotro et dinein
Manneval torot et caen
Louuiers et breteul et vernon
Chartes biauuais cité de non
Eureus et amiens noble halle
Et troie et sens et aubemalle
Endeli doullens saint lubin
Selon c'on dit en constentin
Et montereul desus la mer
Et saint cointin et saint omer
Abeuille et tenremonde
Chaalons ou moult de pueple abondele
Bons marcheans et plain d'engien
Diestre aprés et puis enguien
Louuain popelines trouvai
Valenciennes et puis tournai
Torigni et puis darnestal
Et aprés trouvai boneval
Nogent le roy et chastiaudun
Maufumier metrai en quemun
Aubenton y doit estre bel
Et le temple de mont doublel
Corbie courterai et erre
Baieus chanbel M'i faut atraire
Hal et grant mont tret en brebant
Boutras et gent plein de biens
Villeuort ne veul pas lessier
Pauilli ne moutier villier
Monsiaus y metrai et blangi
Lille en flandres cressi et hui
Et arras cité et vervin
Par tans en sarez le couuin
Estampes metrai en commun
Et le chastiau de melleun
saint Denis ou je fui tout aise
Nommerai et aprés pont aise
Gamaches bailleul et endene
Pour ce que je ne mes asenne
N'oubli pas miaus ne laigny
Ne chastiau landon quant y fuy
Au lendit merci Jhesucrist.
Je les mis touz en mon escrist

Si n'obli pas comment qu'il aille
Ceus qui amainent la bestaille
Vaches bueus brebis et porciaus
Et ceuz qui vendent les chevaus
Ronsins palefrois et destrier
Les meilleurs que l'en puet trouver
Iumens poulains et palefrois
Telz comme por contez et pour roys
Jhesus qui est souverain Diex
Leur sauve a trestous leurs chatiex
Et leur doint grace de gaaignier
Quanqu'il est de bon por mengier
Et bon vin tout vient au lendit
Il me samble que j'ai voir dit
Et pour mon dit miex peublier
Je n'i doi mie oublier
Les belles dames que Dieu saut
Qui demeurent en pipensaut
Je pri Dieu qu'en terre et en mer
Gart tous Marcheanz et veille amer
Sainte eglyse est d'euz secourue
Et la povre gent soutenue
A biref parler Diex les gart tous
D'anui de parte et de courous
Et si leur doing marchéander
Qu'en paradis puissent aler
Et les marchandes aussi
Je pri a Dieu qu'il soit ainssi