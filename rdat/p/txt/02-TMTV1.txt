Compains vois tu ce que je uoy
Par pou que je ne m'en desroy
De grant paour le cuer me tranble
Vois tu la ces .iii. mors ensemble
comme il sont hideus et divers
Et pourri et mangie de vers
Tel devendront nostre iouuente
De tel marchié avrons tel ventes
Qu'il nous vint de no premier pere
Quar chascun qui naist le compere
Que tuit en suffrent la mort sure
Et aprés des vers la morsure
Qui alame ne met conroi
Prince ne duc conte ne roy
Nauront de port ne que ribaut
Qui jamés ne feront ris baut
Puisques tenebres seront uns
Denfer ou tout bien sont remis

Li secons vis

Li secons vis dist je envie
Biaus compains damender ma vie
Trop ai fait de mes voulentes
Or est mes cuers entalentes
De faire tant que mame acorde
Au dous roy de misericorde
Que mes cors nest que une faille
Ce puis je bien vëoir sans faille
Par ces moustres la aparans
Quen tel point sere je par tans
Car mort me ferra de sa faus
Faucons ne chiens ostoirs gerfaus
Les grans sales ne les grans tours
Ne puet la mort tolir ses tours
Que ne preingne tout a delivre
Lomme quant il cuide miex vivre
Ne ne puet nus le jor savoir
quant la mort le voudra avoir

Li tiers mors

Li tiers vis qui estraint ses mains
Dist pourquoi fu fais homs humains
Puis qu'il doit recevoir tel perte
Ce fu folie trop aperte
Se folie fut onques Diex
Contre joies est si grans Diex
En ce chetif monde para
Fors seullement que Diex para
Homme sur toute creature
quant le forma a sa figure
Si que il puet faire sans plait
Buen ou mal lequel qui li plest
Or se gart mult bien a lemprisse
Que tel voie soit par li prisse
Que devant Dieu ne soit repris
Que sil est amal faire pris
Sans repantance au jugement
Iert juges ne ment

Li premiers mors

Li premiers mors dist damoisel
Ne lessiez pas por vostre oissel
Ne pour vos robes a orfrois
Qu'an terre gerra chascun frois
Et pourrira vo char humaine
Or gardes bien que ne vous maine
Vos grans deduis ne vos solas
Ou on prent les ames au las
Ou grief torment qui tous jors dure
Por vos cors qui nest fors ordure
Ce povez vous par nous vëoir
Or vous doint Diex bien porueoir
Car par nous avez bien veü
Que vos cors seront porveu
En orde et en puant prison
Et si ni fu onques pris hon
Com truisse qui en fust delivres
En quanquauez veü de livres

Li secons mors

Seigneurs ce dit li secons mors
Il est uerites que la mort
Nous a fais tiex comme nous sommes
En la fin porterez tiex sommes
Ni avra si pur ne si fin
Or pouruees devant la fin
Que les anmes aient repos
quant en terre seres repos
Navez ami tant vous ait chier
Qui jamés vous daigne atouchier
Nemporteres fors que bien fait
De quanquauez au monde fait
Se bien vous voulez regarder
Dorgueil vous deuriez garder
En nous povez prendre essemplaire
Qui durement vous devroit pleire
Dont vous vaudriez miex a lame
Car li cors porrira sans ame

Li tiers mors

Li tiers mors dist qui est sechiez
Je fui de mon lingnage chiez
Rois et princes et connestables
Riches et biax joians metables
Or sui si povres et si nus
Que vëoir ne me daingne mis
Qu'il ne mest remes que les os
Et pour itant dire vous os
Que mar vit li homs en cest monde
S'il ne fait same nete et pure
Cors est au monde li deduis
Dont on est en enfer conduis
Sa alentree grant apresse
Et alissue grant tristesce
Je ne vous sai miex preschier
Moustre chascun comme il sa chier
Cui il souuendra bien damer
Pechiez nel porra entamer
