Aussi com cil qui garde en mue
Son oisel qui ne se remue
Detout liuer jusques aleste
Quant voit que la uerdure est drue
Qu'il veut que son oisel semue
Et deplume et deuolente
Quant vient autens renouuele
Que il na mes pieca vole
Pour soulacier leprent et rue
Et quant il a de lair taste
Poy li chaut du tans qu'a gasté
Ainsi ai mamie perdue

Je fui aufuer du fauconnier
Quant il prant .i. faucon lanier
Voulentiers lapriue seroit
et si licouste mout alacointier
Et si lepert moult delegier
Si lepert ce nest mie droit
Lafame est bien de tel endroit
Que qui plus laimme et plus lacroit
Si penselle dengingnier
Celle fame maudite soit
Qui aupremier loume decoit
et puis resemble lesperuier
Iele di pour mamie chiere
Qui biau semblant et bele chiere
Mefist alen coumencement
Mes or la truis vers moy si fiere
Pour .i. autre mamis arriere
Ci a petit acointement
Ielai servie bonnement
Elle men rent lepaiement
Aussi com de tous en riviere
se je sceusse son couuent
Seruie leusse autrement
A laguise desa maniere

Mes li homs semble lepoisson
Qui par trace suit lamecon
Et fait que il est prise alain
Il ne scet pas la traison
Et ce que on amis en son
Devant que il est pres alamain
Ainssi fet fame acuer vilain
Qui dit moncuer mamor ietain
Biau semblant et cuer debon
De telles en ja tout plain
Nemeblasmes seieme plain
Je ne me duel se d'une non

Puis que fame quiert le soulas
Dautre tenir entre ses bras
Que celui dont elle est acointe
Soit son mari ou no soit pas
Il est fox par saint Nicholas
Se il latient mignote et cointe
Que puis qu'elle est ailleurs cointe
Et el a fait .i. autre acointe
Certes elle ne lainme oas
Elle est son feu damours espointe
Qui miex lapaume li a ointe
Cest cil qui mains ja decras

Cilz que ce dist il dist trop bien
Ris de fame cest ris dechien
Au premier rit et aprés mort
Trop bele chiere pour lemien
Me fera et seie nay rien
Enli aray petit deport
Le feble lesse pour lefort
Et sia trop aspre lien
Lihons est fox qui si amort
A fame desi fait deport
Setousiours nepuet dire tien

Tien cest trop fole vantance
Fame nainme que parsemblance
Trop bien dira quelle est amie
Fame jure et se crucefie
Mon cuer mamor ieuous affie
Que ieuous ains sans deuance
Ainsi cuer doume prant et lie
Il est trop fox qui siaffie
Puis quelle quiert dautrui pitance
Tant dure amour
Coume argent dure
Quant argent faut
Amour nest nulle
Pour ce fet bon avoir
Souvent labourse
Garnie dargent
Quamours a anon
Dame rebourse
Qui na cure de vuide bourse
