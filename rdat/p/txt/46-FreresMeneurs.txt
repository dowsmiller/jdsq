Clemens est .i. non debonnaire
Qui par droit a pitié doit traire
De li sont li estatut venu
Mais je croi que cil sont venu
Cil qui sont aucun a cheval
A pié vont amont et aval
Cil qui les dignitez avoient
Orendroit li plus
S'en esmoient
Leur estat tenir couvendra
Mais ne sa dont ce leur vendra
Dont estat puissent maintenir
Leur despens ne porront fornir
Ne finer aussi leurs escos
Si metront cotes et surcos
En gages pour l'escot paier
C'est ce qui les fait esmaier
Cil qui ont pluiseurs benefices
Par ce en seront mis
Hors des lices.
Dont perdu ont maint rigoler
Ne si hault ne porront voler
Si nel doit tel estatut plaire
Et autre part par tel afaire

Prestres clers qui se looient
Aus seunes quant il y venoient
Ne seront tant loe ne pris
Si demorront tous entrepris
Et puis qu'auront perdu leurs chans
Il deuendront bergiers des champs
A la charrue s'en iront
Prestre et clerc mais il mauridont
Ceulz par cui auront tel office
Perdu auront le temps crois et calice
Puis que le temps aisi s'adonne
Pluiseurs muceront
Leur couronne
Besoing leur sera et mestre
De commencier autre mestre
Dont clerc ne s'apeleront mie
Car il leur seroit vilonnie
En couronne mener charrue
Povre quant iront par la rue
Li plus muceront leur toncure
C'il veulent de vivre avoir cure
Mais priuilegiez seront
Tuit cil qui tel mestier feront
Ou soient clerc ou soient prestre
Car por ce c'on les puis connestre
Tele grace leur habandone
Qu'il a a novilles couronne
Soient sus les vilains de ville
Ou soient .c. ou soient mille
Il sont tous reputez pour bestes
Et porront anoncier les festes
Dessous l'orme et ou cymetiere
Et porter la crois et la biere
En une sorcaine blanche
Et l'yaue benoite au dimanche
Por ce est dolente tel clergié
De teulz estatus se gramie
Aus mendians religions
A cui l'en fait relacions
De lais de confesser d'assoudre
De pain sec lor couuendra moldre
Sans plus au molin de leurs dens
Si ne seront plus residens
Mais iront aval et amont
Puis que povreté les semont
Il leur couvendra controuver
Se leur vivre veulent trouver
Puis qu'ainsi nous
Sont tresiete
En tel doleur et pouerte
Controuuer faudra
Maintes lobes
Pou leurs viures
Et pour leurs robes
Dont par leurs mes biaus et souciex
Les gens trairont
A leurs autieus
Pour faire emplir leur tirelire
Ainsinc ira de pire en pire
Et tournera tout en deffit
Je ne sai qui tant d'ordres fit.

D'une part avons les croisiez
Qui sont goles et enuoisiez
A piez resont les guillemins
Et d'autre part les matebins
Freres y a de Trinité
Qui bien aimment charnalite
Encore y a freres barrez
Qui sont comme .ii. dez quarrez
Que l'en nomme frere du carme
Et bien ont des fames
Sans charme.
Puis r'avona freres des billetes
Or y a Dieu de ses filletes
Qui filles Dieu sont apelees
Et quant veulent sont mariees
El sont bien filles Dieu nommees
Teles que Diex n'a endendrees
Bien sceuent les hostiex
Aus moinnes.
Et aussinc celes
Aus chanoines.
Par paris font leurs crieries
Aprés viennent les repenties
Li bon enfant li Jacobin
Qui meniuent maint gros lopin
Dont bien sceuent leurs auantages
Et porchachent les enterrages
Si font ceulz de saint augustin
Qui souvent en font
Maint hustin
Avec ces freres cordeliers
Et ceulz du val des escoliers
Apostres y a et hermites
Qui bien sceuent
Trouuer leurs gistes
Et sont de l'ordre saint iehan
Hé pape iehan en cest an
Desaieuure le grain de la paille
Les mauuaises herbes retaille
Si que foy puist fructefier
L'en ne scet hui ou soy fier
Tant est grande hypocrisie
Que l'en ne scet ou l'en se fie
Car chascuns pense de bouler
Por toutes ces gens saouler
Et que de leurs mains ne labeurent
Mais par le pais vont et queurent
En cherchant tous les quarrefours
Por ce qu'il n'ont molins
Ne fours.
Par le pays vont prechant
Dont maint poisson
Sont peechans
A grant escharde et grosse teste
Dont bien sceuent oster la reste
Et la char a eulz retenir
Si com n'en le voit avenir
Sus sainte eglise nostre mere
Mette y bon conseil saint pere

Encor se plaignent d'autre part
Les beguines que l'en depart
D'eux soient ces beguines
Li barre par droit leurs voisines
Faites en auront tex meschiez
Celes qui vendent cueurechiez
N'en vendront tant comme soloient
Or couvient que mains
Vendus soient.
Camelins por ces bones dames
Puis qu'il seront comme autres fames
Camelins seront a marchié
Mais or y a autre meschie
Car burnete escarlate et vers
Fourrure de gris et de vers
Et de couleur la draperie
Nous en sera plus enchierie
Si comperrons ceste venue
Se n'en vient a descouuenue

Li cordelier li precheur
Qui la estoient pescheeur
Et mains autres religieus
Des quelz il faisoient leur Diex
Et il en faoisient deesses
Laiens chantoient
Il leurs messes
A orgue a chant ja deschant
Dont il aloient esleecant
Maintes gens qui les escoutoient
De leurs vois seraines
Sambloient.
Or est sous le banc lor viole
S'autrement Diex ne les citole
Lor ordre faudra pou a pou
De la proisse sont saint pou.
L'apostre de non et de fait
Je ne sai qui ce leur a fait
Mais il en sont en grant torment
Mais il s'en plaignent moult forment
Veus en font as saint et a saintes
Et a saint francois lor
Complaintes
Et a saint dominique enuoient
Moult leur prient qu'il les r'avoient
Et saint bernart aussi reclaimment
Car son ordre et ses freres aimment
Et ansinc sainte bertine
Car c'est leur prochaine voisine
Nostre Dame du carme aprés
Retiennent il souvent de prez
Bon fist que miracle en feissent
Si que dedens les remeissent
En leur juste possession
Por ce sont en affliction.
Jor et nuit que Diex les sequeirre
Car le secours moult
Leur demeure
Enuoie ont c'est verité
Au pape qu'il ait d'eulz pité
Et je croi ien que tant feront
Par les freres qu'il renterront
En leur saisine primeraine
Car les freres y metent paine
Car ces requierent humblement
D'estatus au pape climent
Iointes mains et a nus genoulz
Aussi saint pere sommes nous
Qui vos clers et vostre gent sommes
Du col nous ostez ces
Grans sommes

Le vostre non plain est de grace
Clergie supplie que li face
Et a ces gens que j'ai nommez
Puis que gratiens vous nommez
Faites grace et misericorde
Il se rendent ou col la corde
Tous a vous Mais
Qu'il puissent vivre
Pour Dieu en ce
Septieme livre
Que le pape clement quint fist
Se vous veez qu'il soit profit
Metez y aucune atemprance
Gardez vos clerions de treu
Mal brouet nous est esmeü
Se vostre non ne vous visite
Vous sire dont qui par eslite.
Estes saint pere et apostole
Ourdissiez nous une tel tele
Dont nous puissons estre vestu
Clers ne prise l'en .i. festu
Chascuns les moquer et desprise
Mais vous qui l'auctorite prise
Sus tous avez faite tel chose
Que sainte eglise en pais repose
Au besoing pas ne li failliez
Ne la trenchiez ne retailliez
Car elle est si foible et si tendre
Qu'au jor d'ieu ne se puet deffendre
Des gras lous qui entor li courent
Que li et tous ses biens devourent
Sainte eglise et trestout le monde
Mais tuit pensent qu'en la confonde
Ausi chascuns com fol tondu
Pense a soy qu'il soit confondu
Et de soy meisme destruire
Por ce sire veilliez estruire
Orden a ce tele et tel fait
Que puist oster ce qu'est mal fait
Et tout tourner a bone voie
Faites sire que l'en le voie
Briement mon dit
Vous fine a tant
Car moult ennui qui a tant
Por tous ceste requeste di
Qui fi faite a .i. vendredi
Tiers jor en l'aing
Si con moi samble
Mil . iijc . .xviii. ensamble
