Or escoutez ma bone gent
Un miracle qui moult est gent
Vous vodrai dire et recorder
Pour pecheours amonester
A rendre ce que a Dieu promestent
Trop folement ceus se demestent
Et si se tuent et afollent
Que ce que promestent ne sollent
A Dieu et a sa douce Mere
Mon livre dit et ma matiere
Que devant une viez yglise
Un ymage orent la gent mise
Pour l'iglise qu'il refesoient
Au piez de l'ymage metoient
Leur ofrandes li trespasent
Sovent s'aloient amasent
La joinne jant en celle place
A la pelote et a la chace
Un jor i ot une grant flote
De clerssonaus a la pelote
Devant le portau de l'iglise
Ou cel ymage estoit asise
Un des clerssonz i ot moult bel
Qui en son doi ot .i. anel
Que s'amie li ot doné
Amours l'out tant aubriconné
Por grant chose ne vosit mie
Que le anel qui fu s'amie
Fust ne perdus ne despeciez
Vers l'iglise s'est adreciez
Pour l'anel mestre en aucun lieu
Tant qui se fust parti du geu
Cil qui pensoit en son corage
Regardé a si voit l'image
Qui moult estoit fresche et novelle
Quant il a veue si belle
Devant li s'est ajenoulliez
Devotement aux iex moilliez
L'a enclinee et saluee
En po de tens li fu muee
La volenté de son coraje
“Dame dit il tout mon aage
Des ore mes vous servirai
Que onques mes ne remirai
Dame meschine ne pucelle
Qui tant parut plaisant ne bele
Plus belle et plus plessant estanz
Que celle n'est .c.m. tanz
Qui cet anel m'avoit doné
Je li avoie abandoné
Tout mon couraige et tout mon cuer
Mes pour vous la veil je lessier
Li et s'amor et ses joiaux
Cest aniau ci qui moult est biaux
Vous veul doner par fin amour
Par covent que james jour
N'aré mes amie ne fame
Se vous non bele douce dame”
L'anel qu'il tinst bouta lors droit
Ou doy de l'ymage tout droit
L'image tost et erranment
Ploia son doi si fermement
Que nus ne l'en peüst retreire
C'il ne vossit l'anel desfere
Li clercon qui ot grant paor
Si s'escria de la freor
En la grant place ne demeure
Petit ne grant qui n'i aqueure
Et il leur conte tout le fet
Ce que a l'ymage avoit fet
Chascun se seigne et se merveille
Lors li dit chascun et conseille
Que un seul jor point il n'atenge
Lesse le siecle et si se prenge
A servir Dieu toute sa vie
Et Madame sainte Marie
Qui bien li mostre par son doit
Que par amours amer la doit
Ne autre amie ne doit avoir
Mes il n'ot pas tant de savoir
Qu'il li tenist sa couvenence
Ainz l'ot tost mis en ouibliance
Que pou en niant l'an sovint
Un jor passa et l'autre vint
Le clercon crut et amanda
L'amour sa vie li banda
Si fort les iex qu'il n'i vit goute
La Mere Dieu oublia toute
Cuer ot vollage qui ne crut
Saichiez c'onques ne se recrut
Cel qui l'anel avoit esté
Son cuer i ot si arresté
Que por li lessa Nostre Dame
Si l'espoussa et prist a fame
Il fist es noces feste fere
Car il estoit de grant afaire
De haut parage et de grant gent
Le lit fu fet et bel et gent
En une chambre bel et gente
Li clerc qui ot mise s'entente
A amer la gentil pucelle
Qui tant estoit et gente et belle
Si desiroit l'aler gesir
Pour fere de li son plesir
Mes ausi tost c'on vint au lit
Ne li sovint de nul délit
Endormi s'est sanz plus non fere
La douce dame debonnaire
Qui plus est douce que miree
S'est tantost a li demontree
Au cler sembla que Nostre Dame
Jeüst entre lui et sa fame
Li doi le moustre atot l'anel
Qui moult li soiet bien et bel
Car li dois est polis et drois
“Si n'est mie fet cele drois
Ne loiauté que tu me fez
Vers moy n'es ore trop mesfez
Vez ci l'anel a ta meschine
Que me donas par amour fine
Et si disoies que .c. tanz
J'ere plus bele et plus plaisanz
Que pucelle que tu seuses
Loial amie en moi euses
Se tu ne m'euses degrepie
La rose lesses pour l'ortie
Et l'esglanter pour le seü
Chetif tu es si deceü
Que le fruit lesses pour la fuille
La lenproie pour la soroille”
Esbahi s'est en son corage
Celui cuidoit trover l'image
De toutes parz taste a ses meins
Mes n'i trueve ne plus ne meins
Lors se cuit il a decwu
Quant n'a a sa fame jeu
Mes il ne puet venir a chief
Car Nostre Dame de rechief
Li raparut isnellement
Correcié moult durement
“Assez li dist honte et ledure
Sovent le cleime sanz parjure
Foi mentie et renoié
Bien tant dyable fauz noié
Et enchanté dit Nostre Dame
Quant tu pour ta chetive fame
M'as renoié et degrepie
En la puante puantie
D'enfer seras enpuantez
Par tes dolentes puantez”
Li clerc saut sus tot esbahiz
Bien soit que mors est et traiz
Que couroucie a Nostre Dame
Se tant ne quant touche a sa fame
Du cuer sospire et des iex pleure
Du lit saut sus plus n'i demeure
Si l'espira la belle dame
Que ne le vit home ne fame
Ainz s'en foi en hermitage
Et pris abit de moniaje
La servit Dieu toute sa vie
Et Madame sainte Marie
Ne veüst au siecle remanoir
Avec s'amie aloit manoir
Ou il avoit par amours mis
L'anel ou doi com vrais amis
Trestout le siecle si lessa
A Marie se maria
Or prion Dieu le fil Marie
Qu'il nous doint a touz bone vie
Et aprés vie pardurable
Car celui est bon heritage
