Puis que du lai ai coumencie
Ja n'i ert par nul trauail lessie
les auantures que je sai
Tous par rime les conterai
Em pense ai et en talent
Que d'yonet vous cont avant
Icil qui gendra yonet
Il ot a non nusdumaret
Dont il fu nez et de son pere
Com il vint primes a sa mere
Em Bretaigne avoit jadis
Uns riches hons uielz et antis
De cacruet fu auoez
Et du pais sires clamez
La cité si est sor ditalas
Jadis i ot devez trespas
Mout fu trespassez en aage
Pour ce qu'il ot bon heritage
Fame prist pour enfans avoir
Qui aprés lui fussent li hoir
De haute gent fu la pucele
Sage et cortoise et forment bele
Que a riche homme fu donne
Pour sa biauté fu moult amee
Pour qu'en feroie autre parole
Ne n'ot s'en per desc'a nicole
Netres qu'en yllande de la
Grant pechié fist qui li dona
Pour ce quele ert et bele et gente
En li garder torna s'entente
Dedens sa rot l'a enserree
En une grant chambre pauee
Elle ot une soe seror
Vieille ert et vueue sanz seigneur
Ensemble o la dame l'a mise
Pour lui tenir plus en justice
Autres fames i ot ce croy
En une autre chambre par soy
Mes ja la dame ne parlast
Se sa uieille nel commandast
Ainsi la tint plus de set anz
Onques entre eulz n'orent enfanz
Ne fors de celle tor n'issi
Ne por parent ne por ami
Quant il voloit aler couchier
N'i ot chamberlenc ne uissier
Qui en la chambre osast entrer
Ne devant lui cierge alumer
Mout ert la dame en grant tristors
A lermes a sospirs et a plors
Sa biauté part en tel mesure
Ce est cele qui n'en prent cure
De soi meisme melz vousist
Que mors hastiue la preist
Ce fu el mois d'auril entrant
Quant cil oisel lieuent lor chant
Li sires fu matin levez
D'aler em bois s'est aprestez
La uieille a fete lever sus
Et aprés lui fermer les us
Cele a son coumendement
En une autre chambre s'en uet
En sa main portoit un sautier
Ou le voloit uerseillier
La dame plore en esueil
Choisi la clarté du souleil
De la uielle est aperceue
Qui de la chambre estoit issue
Moult se plaignoit et souspiroit
Et em plorant se dementoit
Lasse fet elle mar fui nee
Mout est dure ma destinee
En ceste tor sui em prison
Ja n'en istrai se morte non
Cist uielz ialous de quoy se crient
Qui en si grant prison me tient
Mout par est folz et esbahiz
Il crient estre toz jors trahiz
Ge ne puis au moustier venir
Ne le servise Dieu oyr
Se je poisse a gent parler
Et en deduit o lui aler
Ge li moustrasse biau semblant
Ja ne n'eusse je talent
M'alooit soient mi parant
Et li autre communement
Qui a cest ialox me donerent
Ne de son cors me marierent
A fort corde trai et tir
Il ne porrai jamés morir
Quant il dut estre baptisiez
Si fu el flun d'enfer plungiez
Durs sont li nerf dures les uainez.
Qui de vif sanc sont toutes plainez
Mout ai oÿ souvent conter
Que on souloit jadis trouver
D'auantures en cest pais
Qui rachoient les pensis
Chevalier trouvoient puceles
A lor talant gentes et beles
E dames trouoient amans
Biax courtois preus et uaillans
Si que blasmees n'en estoient
N'es nus fors elles n'es veoient
Se ce puet estre ne ce fu
Onques a nul est avenu
Diex de tout a pooste
Il en face ma uolante
Quant elle ot fait sa plainte issi
L'ombre d'un grant oisel choisi
Par mi une estroite fenestre
Ele ne set que ce puet estre
En la chambre uolant entra
Giez ot es piez ostoir sembla
De cine mues fu ou de sis
Il s'est devant la dame assis
Quant il i ot un poy esté
Et ele l'ot bien esgarde
Chevaliers biaus et gens devient
La dame a merveille le tient
Li sans li remus et fremi
Grant poor son chief couri
Mout fu cortois li chevaliers
Il la aresonna premiers
Dame fet il n'aiez poor
Gentilz oisel a en ostor
Se li degre vous sont oscur
Gardes que soiez asseur
Si faites de moy vostre ami
Pour ce sui ge uenus ici
Se vos ai longuement amee
En mon cuer moult desirree
Onques fors vous fame n'amai
Ne jamés autre ne ferai
Mes ne pooie a vous venir
Ne fors de mon pais issir
Se vous ne m'eussiez requis
Pr puis bien estre vostre amis
Et la dame se raseura
Son chief decouri si parla
Le chevalier a respondu
Et dit qu'elle en fera son dru
S'en Dieu creüst et ainsi fust
Que lor amor estre peüst
Car mout par a de grant biauté
Onques un jour en son ae
Si biau chevalier n'esgarda
Ne si bel jamés ne uerra
Dame fet il vous dites bien
Ne uoudroie pour nule rien
Que de moy i ait acheson
Mescreance ne souspecon
Ge croy tres bien le criatour
Qui nous geta de la tristour
Ou adans nous mist nostre pere
Par le mors de la pome amere
Il est et fu et ert touz jors
Vie et lumiere as pecheors
Se vous de ce ne me creez
Vostre chapelain demandez
Dites que mals vous a sousprisse
Si uolez avoir le seruise
Que Diex  el mont establi
Dont li pecheor sont gari
La semblance de vous prendrai
Le cors Damedieu receurai
Ma creance vous dirai toute
Ja ne serez de ce en dote
Elle respond que bien a dit
Delez li s'est couchiez el lit
Mes il ne voust a lui touchier
Ne d'acoler ne de besier
A tant la uielle est reperiee
La dame trouva esveilliee
Dist li que tans est de lever
Ses dras li voloit aporter
La dame dist qu'elle est malade
Du chapelain se praigne garde
Car grant poor a de mourir
La uielle dist or soufferrez
Mes sires est el bois alez
Nus ne uendra caiens fors moy
Moult est la dame en grant effroy
Semblant fist quele se pasma
Cele la vit mout s'esmaia
L'uis de la chambre a defferme
Si a le prestre demande
Et cil i vint plus tost qu'il pot
Corpus Domini aporter
Li chevaliers l'a receü
Le vin de calice a beu
Li chapelains s'en est alez
Et la uielles a les huis fermez
La dame gist lez son ami
Ains si biau couple ne ui
Quant on assez ris et ioe
Et de leur priuete conte
Li chevaliers congié a pris
Raler s'en uet en son pais
Elle le prie doucement
Que il la reuoie souent
Dame fet il quant vous plera
Ja heure ne trespassera
Mes tel mesure en esgardez
Que nus de nous soit encombriez
Cest uielle nous traira
Et nuit et jour nous guetera
Elle aperceura vostre amor
S'il contera a son seignor
S'isi avient com je vous di
Et nous soumes issi trai
Ne m'en puis mie departir
Que moy n'en estuece morir
Li chevalier a tant s'en uet
En grant ioir sa cuir let
El demain lieve toute saine
Mout fu hetie la semaine
Son cors tenoit en grant chierte
Toute recoure sa biauté
Or li plest plus a seiorner
Qu'en nul autre deduit aler
Son ami puet souent vëoir
Et sa joie de lui avoir
Desque ses sires s'en depart
Et nuit et jor et tost et tart
Elle l'a tout a son plesir
Or l'en doinst Diex longues ioir
Pour la grant joie ou elle fu
Que souent puet voir son dru
Estoit touz sez semblans changiez
Ses sires fu mout uesiez
En son courage s'apercoit
C'autrement ert qu'il ne soloit
Mescreance a vers sa seror
Si la mist a reson un jor
Dist li que moult a grant merveille
Que la dame si s'apareille
Demanda lui que ce devoit
Sa uielle dist quel ne savoit
Car nus ne puet parler a li
N'ele ne voit dru ne ami
Fors tant que sole remanoit
Plus uolentiers qu'el ne soloit
De ce s'estoit aperceue
Dont l'a li sires respondue
Par foy fet il ce croy ge bien
Or vous estuet fere une rien
Au matin quant g iere levez
Et vous avrez les us fermez
Fetes semblant de hors issir
Si la lessiez sole gesir
En un secré leu vous estez
Et si uoies et esgardez
Ce que puet estre et dont ce vient
Qui en si grant joie la tient
De ce conseil sunt departi
A las com ierent mal bailli
De ce que on les uet guetier
Pour eulz trair et engregier
Tiers jor aprés ce conter
Fet li sires semblant d'esrer
A sa fame dist et conte
Que li roys l'a par brief mande
Mes hastiuement reuendra
De la chambre ist l'uis referma
Dont estoit la uielle levee
Derriers une cortine est alee
Bien porra oir et vëoir
Ce qu'elle couoite savoir
La dame ne jut pas ne dormi
Car mout desirre son ami
Venus i est pas ne demoure
Ne trespasse terme ne hore
Ensemble font joie moult grant
Et par parole et par semblant
De si que tans fu de lever
Ca dont l'en esouoit aler
Ele le vit et esgarda
Coument il uait et il ala
Mes de ce ot ele poor
C'omme me vit et puis ostor
Quant li sires fu reperiez
Qui n'estoit gueres esloigniez
La uielle li a tout moustre
Du chevalier la verité
Mout en est dolens et pensis
De l'enging fu hastis
A ocirre le chevalier
Quatre broche a fet forgier
D'acier mout agues devant
Soz ciel n'ot rasoir plus tranchant
Quant il les ot appareilliees
Et eschies devant estochiers
Sor la fenestre les a mises
Bien serrees et ien assises
Par ou li chevaliers passoit
Quant a la dame reperoit
Hé; Diex qu'il ne le set ou voit
Et la traison n'apercoit
El demain a la matinee
Li sires lieve a la jornee
Et dist qu'il veut aler chacier
La uielle le uet convoier
Puis se recouche pour dormir
Car ne pooit le jour choisir
La dame uielle si atent
Celui quelle aimme loyaument
Et dit c'or porroit bien venir
Et estre o lui tout a lesir
Si tost com el l'ot demande
N'i a plus gueres demoure
En la fenestre vint uolant
Mes les broches furent devant
L'une le fiert par mi le cors
Li sans uermalz en sailli fors
Quant il se seüst a mort n'avrez
D'estre sor eulz est entrez
Devant la dame el lit descent
Que tout li drap en sont senglent
Ele voit le sanc et la plaie
Moult angoissement s'esanaie
Il li a dit ma douce amie
Pour vous part ge la vie
Bien le vous di qu'il auendroit
Vostre semblans vous occirroit
Quant elle l'oÿ dont elle chiet pasmee
Tote fu morte une linee
Il la conforte doucement
Et dit que d'eulz n'i vaut neent
Que de lui est grosse d'enfant
Un filz aussi preus et vaillant
Icil la reconfortera
I uonet noumer le fera
Cil uengera et lui et li
Il ocira son anemi
Il n'i poit demorer mes
Car la plaie sainnoit adés
A grant doulor s'en est partis
Ele le seüst a moult haus cris
Parmie fenestre s'en ist
C'est a merveille qu'il ne s'ocist
Car bien avoit vint piez de haut
D'ilec ou il a pris son saut
Ele estoit nue en sa chemise
Ou la trace du sanc s'est mise
Qui du chevalier degotot
Sor le chemin ou il uolet
Icel sentier erra et tint
Des i c'a une hoge vint
En cele hoge ot une entrer
De ce sanc fu toute aroser
Ne pot avant nient vëoir
Dont cuidoit elle bien savoir
Que ses amis entrez issoit
Dedens se met a grant esploit
El n'i trouva nule clarté
Tant a le droit chemin erre
Que fors de la hoge est issue
Et en un moult biau pre venue
Du sanc trouva l'erbe moilliee
Dont s'est ele moult esmaiee
La trace en fu par mi le pre
Assez prés vit une cité
De mur fu close tout entor
N'i ot meson sal ne tor
Qui n'aparust toute d'argent
Mout sont riche li mandement
Duers le borc sont li marois
Et la forest et li destrois
De l'autre part vers le doion
Cort une eue tout enuiron
Iluec arriuoient les nes
Plus i avoit de trois cens tres
La porte aval fu deffermee
La dame est en la vile entree
Touz jours aprés le sanc novel
Par mi le borc dusc'au chastel
Onques nulz a lui ne parla
N'ome ne fame n'i trova
El pales vint le puiement
De sanc le trouva tout sanglant
En une base chambre entra
Un chevalier dormant trouva
Nel conut pas si va avant
En une autre chambre plus grant
Un lit i trove nient plus
Ou uns chevaliers gesoit sus
Elle s'en est outre passee
En la tierce chambre est entree
Le lit son ami a trové
Li pecol sunt d'or esmere
Ne sai mie les dras prisier
Les cierges et li chandelier
Qui nuit et jor sunt alume
Valent tout l'or d'une cité
Si tost com ele est la uenuee
Li chevaliers l'a coneue
Avant ala toute effree
Par dessoz lui cal pasmee
Cil la mort qui forment l'aimme
Maleure forment s'esclasme
Quant du pasmer fu respassee
Il l'a doucement confortee
Bele amie pour Dieu merci
Alez vous en tolez de ci
Sempres morrai enmi le jor
Caiens avra si grant dolor
Se vous i esties trouvee
Toute en seriez tormentee
Bien ert entre mes gens seu
Qu'il m'ont por vostre amor perdu
Por vous sui dolens et pensis
La dame li a dit amis
Miex vueil ensemble o vous morir
Q mon seignor mainne souffrir
S'a lui reuois il m'ocirra
Li chevaliers le sauuera
Un anelet li a baillie
Si li a dit et ensaignie
Y a tant com el le gardera
A son seignor n'en memberra
De nule rien qui fere soit
Ne ne l'entendra en destroit
S'espee li coumande et rent
Puis la coniure et li deffent
Que jamés hons n'en soit sesiz
Mes bien la gart a es son fiz
Quant il sera creuz et granz
Et chevaliers preus et uaillanz
A une feste ou elle ira
Son seignor et lui iuerra
En une abaie uendront
La mort renouueler orront
Par la tombe d'un marbre bis
Et que il fo a tort occis
Iluec li baillera l'espee
L'aventure li soit contee
Quant tout li a dit et conte
Un chier bliaut li a done
Si li coumanda a vestir
Puis l'a fete de lui partir
Ele s'en va l'anel emporte
Et l'espee qui la conforte
A l'issue de la cité
N'ot pas demie leue alé
Quant ele oÿ les sains soner
Et le duel el chastel lever
Pour leur seignor qui demoit
Elle set bien que mors estoit
De la doulor que el en a
Quatre fiees se pasma
Quant de la pasmoison revint
Vers la hoge sa voie tint
Dedens entra outre est passee
Si s'en reua en sa contree
Ensemblement o son seignor
Demora mains dis et maint jor
Que de ce fet ne la jeta
Ne ne destruit ne naira
Ses fiz fu nez et bien norris
Et bien gardes et bien iois
Ionet le firent noumer
El regne ne pot homs trouver
Si bel si preus ne si vaillant
Si large ne si despendant
Quant il fu uenus en ae
A chevalier l'ont adobe
En l'an meismes que ce fu
Miex com il est avenu
A la feste saint aaron
Com celebroit acarlion
Et enpluseurs autres raignes
Li sires avoit esté mandes
Qu'il i alast o ses amis
A la costum du pais
Sa fame et son filz menast
Et richement s'apareillast
Issi avint aiessont
Mes il ne seuent ou il vont
Mes ensemble o eus vint .i. meschin
Qu'il amenoit a droit chemin
Tant que vindrent a un chastel
En tout le siecle n'ot plu bel
Une abeie avoit dedens
De moult religioses gens
Li varles les i herberia
Qui ala feste le mena
En la chambre qui fu l'abé
Bien sunt servi et envoia
El demain vont la messe oir
Puis s'en uoloient departir
L'abes ala eulz parler
Mout les pria de seiorner
Si lor morsterra dortoir
Sen chapitre sen refector
Et com il sunt bien herbergie
Li sires leur a otrie
Le jor quant il orent disne
Es officines sunt alé
El chapitre entrent avant
Une tombe i trouuerent grant
Couuerte d'un paile roe
D'un chier orffroy par mi bende
Au chief as piez et as costez
Avoit vint cierges alumez
D'or fin orent li chandelier
Dame tristes li entensier
Dont il entenseront le jor
Cele tombe par grant ennor
Il ont demande et enquis
A ceus qui erent du pais
De la tombe qui elle estoit
Et quelz hons fu qui i gesoit
Cil coumencerent a plourer
Et em plorant a reconter
Que c'ert li miendres chevaliers
Et li plus fors et li plus fiers
Li plus biaus et li plus ames
Qui jamés soit el siecle nes
De ceste terre ot esté roys
Onques ne fu nus si cortois
A dacarnen fu entrepris
Pour l'amor d'une dame ocis
Onques puis n'eusmes seignor
Ainz avons atendu mains jor
Un filz qu'en la dame engendra
Si com il dit et coumanda
Quant la dame oÿ la nouele
A haute vois son filz apele
Biaus fiz fet elle avez oÿ
Que Diex vous a amenez ci
C'est uostres peres qui ci gist
Que cist uiellars a tort occist
Or vos coument et rent m'espee
Que j'e assez lonc tans gardee
Oiant tous li conneü
Qu'il l'engendra et ses fiz fu
Com il souloit venir a lui
Et ses sires le trai
La uerite li a contee
Sor la tombe cheï pasmee
En la pasmoison deuia
Ainc puis a homme n'i parla
Quant ses fiz vit que more fu
Son parrastre a le chief tolu
De l'espee qui fu son pere
Avoit uengie lui et sa mere
Puis c'ainsi estoit avenu
Et par la cité fu seu
A grant ennor la dame ont prise
Et el sarqueu posee et mise
Delez le cors de son ami
Diex leur face bonne merci
Leur seingneur firent d'yonec
Ains que il departist d'ilec
Cist qui ceste auanture orrent
Lonc tans aprés un lai en firent
De la plainte et de la doulor
Que cist souffrirent por amor
