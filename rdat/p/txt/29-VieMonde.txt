L'autrier par .i. matin a l'entree de moy
Entre en .i. jardin pour jouer i alai
.I. petit m'acostai desoz une aube espine
Escript en parchemin .I. livre i trovai

Je lui duc en la fin moult durement l'amai
Le non de ce liuret ne la fui Je ne sai
Or me sui porpense comment l'apelerai
C'est la vie du monde einsi le bautisai

Sainte ygliese se plaint ce n'est mie merveille
Chascun de guerroier contre lui s'apareille
Elle est en grant
Pereil. se Diex ne la conseille

Puis que Iostice cloche et droit pant es encline
Et loyauté chancelle et verité definne
Et charité refroide et foi faut et afine
Je di que n'a u monde fondement ne racine

Fause marchandise est couuerte en usure
Et chaste si est mise arriere por luxure
Chascun aime le cors et de l'ame n'a cure
Or sachiez que le monde est en grant aventure

Onques mes ne fu tant de grans prescheeurs
Et si ne pert au siecle trop est des pecheeurs
Qui sont touz auueglez ausi comme li ours
Et fuient en enfer les galoz et les cours

Ainz puis que nostre sires forma le premier home
Ne puis que nostre pere adan menga la pome
Ne fu Diex mains doutez deseus la foi de Romme
De Romme vient le mal qui les vertuz asomme

Rome qui deüst estre de nostre foi la fonde
Simainne avarice et touz maux i abonde
Cil sont plus conchie qui doivent estre monde
Et par mauvese essemble honisent tout le monde

Qui argent porte a rome assez tost prouende a
Ou ne la donne mie si com Diex comenda
Ou set bien dire a rome si sonne il empetra
Et si ne donne rien enda la voie enda

France qui de franchise est dite par droit non
A perdu de franchise le los et le renon
Il ni a mes nul franc ne prelaz ne baron
En cité ne en ville ne en religion

Au tans que li francois viuoient en franchise
Fu par eux mainte terre et gaigniee et conquise
Et fesoient li rois du tout a leur deuise
Car on prioit pour eus de cuer en sainte yglise

L'oseroie bien dire devant touz ceus de Romme
Que Dieux onnaroit plus pour la voiz d'un preudome
Ou pour une viellote qui de bon cuer le nomme
Que pour tout lor d'Espaigne s'il ert en une somme

Judas macabeus dit encienement
Que victoire n'est mie en grant mace d'argent
N'en grant cheuaucheure n'en grant plenté de gent
Aincois vient du seigneur qui fist le firmament

Sainte yglise la noble qui est fille de roy
Espouse Jhesucrist escole de la loy
Cil qui l'onc asseruie ont fait moult grant desroy
Ce a fait couvoitise et defaute de foy

Conuoitise vault vault pis que .i. serpens volans
Tout le monde a honni dont je sui moult dolans
Se charlemagne fust en France ne se y fust rollans
N'eüst pooir en france ne hyaumont agoulant

Ains puis que li disiemes en pris en sainte yglise
Ne fist li rois de France riens qui l'eüst emprise
Damiete ne tunes ne pulle n'en fu prise
Ne n'en print enagon li rois de saint denise

Or se gart bien chascuns tant com en le penra
Honnour joie et et victour aus francois n'en venra
Et si puet bien aprendre cil qui le maintendra
Par les choses passees ce qu'il en avenra

Quant artin lapostoile c'on apele Symon.
Donna au fil le roy le regne daragon
S'il li eüst donne .xxx. iours de pardon
Il li eüst miex valut que faire si fait don.

Onques ne vi disieme qui fust bien emploie
Ne puis que l'apostole en a ce aploiez
Que li disiemes fust donnez ne otroiez
Ne pot venir le terme que il fust parpaiez

Dessous la loy de Romme n'a nule legion.
Qui a Romme obeissent se ceulz de France non
Et de s'obedience a si biau guerredon
Que on queüst i avoir sa lainne et sa toison

Pourquoi ne prent le pape disieme en alemaigne
En bauiere en cessoigne en Frise ou en Bourgoigne
Il ni a cardinal tant hault l'espee ceigne
Qu'il alast querre la pour estre estre roy d'Espaigne

Des prelas vous dirai mais qu'il ne vous envint
Diex leur a commande veillier et jor et nuit
Et refraindre leurs rains et porter fueille et fruit
Et lumiere ardant mais nel font mie tuit

Quel gent a Diex lessie pour garder sa maison
Sa vigne est deserte ni labeure mais hom
Li fil elie la tiennent a tort et sans raison
Et si est symonie plantee de saison.

S'il eschiet une rente a rains ou a couloigne
S'uns preudons li demande cuidiez que l'en li donne
Symoine l'emporte sans noise et sans esloingne
Car Diex est si souffrans que nulz ne le resoingne

Quant Diex donra sa vigne veoir por vendengier
Et il ne trouuera chose qu'il puist mengier
Des mauvais se voudra moult malement vengier
Il ne seront pas que tens s'en prés por vendengier

Des biens de sainte eglise se complaint Jhesucris
Que l'en met en guians et en vair et en grans
S'en trauient leur queues margos et beatriz
Les membres Dieu en sont povre nu et despris

Moult volentiers querisse une religion
Ou je maine sauuale en bone entention
Mais tant voi en pluseurs de bone entention
Qu'il ne tiennent de l'ordre fors l'abit et le non

Qui en relegion veult saintement venir
.III. choses li couvient et vouer et tenir
Chaaste et simplece de cuer et obeir
Mais on y voit souvent le contraire avenir

Obedience gronce charité se varie
Chascun bee a l'avoir pourete est haie
La parole est bien de Dieu entrelessiee
Qui dit rendez vos veus et ne le lessiez mie

Chanoinne seculier mainnent tres bone vie
Chascuns a son hostel son lieu et sa mesine
Et s'en t a de tiex. qui ont grant seignorie
Qui po font por amis et assez por amie

En l'ordre de chanoine que l'en dit augustin
Il viuent a plenté sans noise et sans hustin
Je lo qu'il lor souuiegne au soir et au matin
Que la char bien norrie porte a l'ame venin

En l'ordre des noirs moines sont a ce atorne
Il soloient Dieu querre mais il sont retorne
Ne Diex n'en trueve nul car il sont retorne
En l'ordre saint benoit c'on dit le bestorne.

L'ordre de cistiax tieng a a bone et bien seant
Et si croi que il sont preudomme et bien creant
Mais trop il me desplaisent que il sont marchéant
Et de charité faire deuienent recreant

De ceus de permoustre recouuient dire voir
Orgueil et couvoitise les scet bien decevoir
I sont par dehors blanc et par dedens sont noir
S'il fussent par tous blans il feissent savoir

Jacobin cordelier sont gent de bon afaire
Il deissent assez mais il les couvient taire
Car li prelat ne veulent que l'aient nul contraire
A ce que il ont fait n'a ce qu'il veulent faire

Les blanches et les grises et les noires nonnains
Sont souent pelerines aus saintes et aus sains
Se Diex leur en scet gré je n'en sui pas certains
S'eles fussent bien sages elles alaissent mains

Quant ces nonnains se vont par le pais esbatre
Les unes a Paris les autres a monmartre
Tel fois en part l'en .ii. c'on en amainne .iiii.
Car s'on en perdoit une il les couuendroit batre

Moult mainnent bone vie beguines et beguin
Avec eulz me redisse le soir ou le matin
Ja ne croirai glouton aveques le bon vin.
Ne geline avec coc ne chat avec sain

J'ai grant piete pense a ces deans royaus
Car trop bien je cuidoie aucun preudome entr'aulz
Mais il na si preudome d'essi a rainceuaus
C'il deuoient doiens qu'il ne deuenist maus

Cil qui doivent les vices blasmer et lesdengier
Qui prestre sont mais il sueffrent trop de dangier
Et s'en y a de tiex qui sueffrent maint dangier
Qui l'evesques fait dire j'ai fait du leu bergier

Augustin li saches li frere de la pre
Comment trouueront il en ce siecle lor vie
Il sont trop tart venu que il est ja commplie
Si est le pain done ne si atendent mie

Conuoitise qui fait les avocas mentir
Et le droit bestorner et le droit consentir
Les tient en sa prison nes lesse repentir
Devant que l'en leur fait le feu d'enfer sentir

Nous auons .ii. prouerbes qui font tous les descors
Car il traient ensamble et les dreis et les tors
Se droit fus soutenus et le tors feüst tort
Tel chevauche a lorain qui troteroit en corps

Or prions en la fin au seignor qui ne ment
C'on sault les preudes hommes et les pecheurs ament
Et nous doist en ce siecle viure si droitement
Que nous aions sentence por nous au jugement
