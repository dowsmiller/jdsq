Maint dit a fait de roys de Conte
Guillot de Paris en son conte
Les rues de paris briement
A mis en rime oiez comment
La rue de la chuchete a paris
Premiere dont pas n'a mespris
Ases tost trouva sacalie
Et la petute bouclerie
Et la grant bouclerie aprés
Et herondale tout en pres
En la Rue pauee alé
Ou a maint visage hale
La rue a l'abé saint Denis
Siet ases pres de saint Denis
De la grant rue saint germain
Des prez si fait rue Gauuain
Et puis la rue saint andri
Dehors mon chemin s'estendi
Jusques en la rue poupee
Adont ai ma voie adrecee
Que la Rue de la barre vins
Et en la rue a poitevins
En la rue de la serpent
De ce de riens ne me repent
En la rue de la platriere
La maint une dame loudiere
Qui maint chapel a fait de fueille
Par la rue de haute feulle
Ving en la Rue de champ petit
Et au desus est .i. petit
La rue du puon vraiement
Je descendi tout belement
Droit a la rue des cordeles
Dames i a le descord d'elles
Ne voudroie avoir nullement
Je m'en alai tout simplement
D'iluecques au palais de termes
Ou il a celiers et citernes
En celle rue a mainte court
La rue aus hoirs de harecourt
La rue pierre Sarrazin
Ou l'en essai maint roncin
Chascun an Comment con le hape
Contreual rue de le harpe
Ving en la rue saint seuring
Et tant fist c'au carefour ving
La grant rue trouvai briement
De la entrai premierement
Trouvai la rue as escriuains
De cheminer ne fu pas vains
En la petite ruelete
saint seurin mainte meschinnete
Si iouent souvent et menu
Et font batre le trou velu
Des fesseriaus que que nus die
En la rue Erembourc de brie
Alai et en la rue o fain
De cheminer ne fu pas vain
Une femme vi batre lin
Par la rue saint Mathelin
En l'en cloistre m'en retourne
saint beneoit le bestourne
En la rue as hoirs de sabonnes
A .ii. portes belles et bonnes
La rue a l'abbee de cligny
Et la rue au seigner d'igny
Sont pres de la rue o corbel
De sus siet la rue o ponel
Et la rue a cordiers aprez
Qui des iacopins siet bien prez
En contre est rue saint estienne
Que Diex en sa grace nous tiengne.
Que de s'amour aions mantel
Lors descendi en fresMantel
En la rue de l'oseroie
Ne sai comment je desuouroie
Ce c'onques nul jour ne voue
Ne a Pasques ne a noue
En la rue de l'ospital
Ving une femme i despital
Une autre femme folement
De sa parole moult vilment
La rue de la chaueterie
Trouvai n'alai pas chiés Marie
En rue saint syphorien
Ou mainguent li logipcien
En pres est la rue du moine
Et la rue au duc de bougoingne
Et la rue des amandiers prez
Siet en une autre rue en prez
Qui a non rue de savoie
Guillot de paris. tint sa voie
Droit en la rue saint ylaire
Ou une dame debonnaire
Maint c'on apele giete das
En contre est la rue Judas
Par la rue du petit four
C'on apele le petit four
saint ylaire et puis clos burniau
Ou l'en a rosti maint bruliau
Et puis la rue du noier
Ou pluseurs dames pour louier
Font souvent batre leur cartiers
En prez est la rue a plastriers
Et par mi la rue as englais
Ving a grant feste at a grant Glais
La rue a lauendieres tost
Trouvai prez d'iluec assez tost
La rue qui est belle et grant
Sainte Geneuieue la grant
Et la petite ruelete.
De quoi l'un des bous chiet sus l'etre.
Et l'autre bout si se raporte
Droit a la rue de la porte
De saint Marcel. par saint copin
En contre est la rue clopin
Et puis la rue trauersainne
Qui siet en haut bien loins de sainne
En prez est la rue des murs
De cheminer ne fu pas mus
Jusqu'a la .rue saint vitor
Ne trouvai ne porc ne butor
Mes femme qui autre conseille
Puis truis la tue de verseille
Et puis la rue du bon puis
La  maint la femme a .i. chapins
Qui de maint hom a fait ses glais
La rue alixandre. l'englais
Et la rue pauee Goire
La bui ge de bon vin de beire
En la rue saint Nicolas
Du chardonnai ne fu pas las
En la rue de bieure vins
Iluecques .i. petit m'assis
D'iluec en la rue perdue
Ma voie ne fu pas perdue
Je m'en reuing droit en la place.
Maubert et bien trouvai la trace.
D'iluec en la rue a trois porte
Dont l'une le chemin raporte
Droit a la rue de Gallande
Ou il n'a ne forest ne lande
Et l'autre en la rue d'aras
Ou se nourrissent maint grant ras
En pres est rue de l'escole
La demeure dame nicole
En celle rue ce me samble
Vent on et fain et fuerre ensamble
Par la rue saint julien.
Qui nous gart de mauvais lien
M'en reuing en la bucherie
Et puis en la poissonnerie
C'est verité que vous despont
Les rues d'outre petit pont
Auons nommees toutes par non
Guillot qui de paris. ot non.
.IIIIXX. par conte en y a
Certes plus ne mains n'en y a
En la cité isnelement
M'en ving aprés priueement.

La rue du sablon par m'ame
Puis rue neuue Nostre Dame
En prez est la rue a coulons
D'iluec ne fu pas mon cuer lons
La ruele trouvai briement
De .s. christofle et ensement
La rue du paruis bien prez
Et la rue du cloistre aprés
Et la .grant rue saint christofle
Je vi par le trelis .d'un coffre
En la rue saint pere a beus
Oisiaus qui avoient piez beus
Qui furent pris sus la marinne
De la rue sainte marine
En la rue cocatris vins
Ou l'en boit souvent de bons vins
Dont mains homs souvent se varie
La rue de la confrarie
Nostre Dame et en charoui
Bonne tauerne achiez ouri
La rue de la pomme assez tost
Trouvai et puis aprez tantost
Ce fu la rue as oubloiers
La maint Guillebert a braies
Marcepalu la iuerie
Et puis la petite orberie
Qui en la iuerie siet
Et me samble que l'autre chief
Descent droit en la rue a feves.
Par deca la maison o feure
La kalendre et la ganterie
Trouvai et la grant orberie
Aprez la grant bariszerie
Et puis aprés la draperie
Trouvai et la chauterie
Et la ruele .Sainte crois
Ou l'en chengle souuenc des cois
La rue geruese Lorens
Ou maintes dames ygnorens
I maingnent qui de leur quiterne
En pres rue de la lanterne
En la rue du marmouset
Trovai .i. homme qui mu fet
Une muse corne bellourde
Par la rue de la coulombe
Alai droit o port saint landri
La demeure Guiart andri
Femmes qui vont tout le cheues
Maingnent en rue du cheues
saint landri est de l'autre part
La rue de l'ymage depart
La ruele. par saint vincent
En bout de la rue descent
De glateingni ou bonne gent
Maingnent et dames o cors gent.
Qui aus hommes si com moi semblent
Volentiers charnelment assamblent
La Rue saint Denis de la chartre
Ou pluseurs dames en grant chartre.
Ont maint vis en leur contenu
Comment qu'il soient contenu
En ving en la peleterie
Mainte oenne y vi esterie
En la faute du pont m'asis
Certes il n'a que .xxxvi.
rues contables en cité
Foi que doi benedicite

Par deca grant pont erranment
M'en ving sachiez bien vraiement
N'avoie alenas ne poinson
Premiere la rue o poisson
La rue de la saunerie
Trouvai et la mesgneiscerie
L'escole et rue  saint germain
A couroiers bien vint a main
Tantost la rue a lavendieres
Ou il a maintes lauendieres
La rue a moingnes de ienvau
Porte a amont et porte avau
En prez rue jehan l'ointier
La ne fu je pas trop lointier
De la rue bertin poree
Sanz faire nule eschauFourree.
Ving en la ru jehan l'eveillier
La demeure perriaus goullier
La rue Guillem poree prés
Siet et male parole empres
Ou demeure jehan asselin
Par mi le perrin gasselin
Et par mi la herengerie
M'en ving en la tableterie
En la rue a petis soulers
De basenne tout fu soullies
Desrer ce ne mie Fortune
Par la rue .sainte aportune
Alai en la charonnerie
Et puis en la feronnerie
Tantost trouvai la mancherie
Et puis la cordouanerie
Prez demeure henri bourgaie
La rue baudonin prengaie
Qui de boire n'et pas lanier
Par la rue Raoul l'auenier
Alai o siege a des carcheeurs
D'iluec m'en alai tantost ciex.
I. tauernier en la viez place
A pourciaus bien trouvai ma trace.
Guillot qui point d'eur bon n'as.
Par mi la rue a bourdonnas
Ving En la rue Thibaut adez
.I. hons trouvai en ribaudez
En la rue de bethisi
Entre ne fu pas ethisi
Assez tost trouvai tire chape
N'ai garde que rue m'eschape
Que je ne sache bien nommer
Par non sanz nule mesnommer
Sanz passer Guichet ne postis.
En la rue o quiains de pontis
Fist .i. chapia de violete
La rue o serf et gloriete
Et la rue de l'arbre sel
Qui descent sus .i. biau ruissel
Trouvai et puis col de bacon
Ou l'en a trafarcie maint
Et puis le fosse saint germain.
Trou bernart trouvai main a main.
Part ne compaigne n'atendi
Mon chemin aval s'estendi
Par le saint esperit de rue
Sus la riviere en la grant rue
Seigneur de la porte du louure
Dames y a gentes et bonnes
De leur denrees trop sont riche
Droitement par mi osteriche
Ving en la rue saint honoure
La trouvai ge mestre hure
Les lui seant dames polies
Par mi la rue des poulie
Ving en la rue daueron
Il y demeure .i. gentis hon
Par la rue jehan tison
N'avoie talent de proier
Mes par la crois de tirouer
Ving en la rue de neele
N'avoie tabour ne viele
En la rue Raoul menuicet
Trouvai .i. homme qui mucet.
Une femme en terre et en siet
La rue des estruues en pres siet
En pres est la rue du four
Lors entrai en .i. carefour
Trouvai la rue des escus
.I. homs a granz ongles locus.
Demanda Guillot que fes tu
Droitement de chastiau festu
M'en ving a la rue a prouVoires
Ou il a maintes pennes vaires
Mon cuer si a bien ferme veue.
Par la rue de la croiz neuve
Ving en la rue Raoul roissole
N'avoie ne plais ne sole
La rue de monmatre trouue
Il est bien seu et proue
Ma voie fu delivre et preste
Tout droit par la ruele e prestre
Ving a la pointe saint huitasse
Droit et avant sui ma  trace
Jusques en la tonelerie.
Ne sui pas cil qui trueve lie
Mais par devant la halle au blé
Ou l'en a mainte foiz lobe
M'en ving en la poisonnerie
Des halles et en la formagerie
Tantost trouvai la ganterie
A l'encontre est la lingerie
La rue o feure siet bien prés
Et la cossonnerie aprés
Et por moi miex garder des halles
Par desouz les avans des halles.
Ving en la rue a perescheeurs
La bui avec freres meneurs
Dont je n'ai pas chiere Marie
Puis alait en la chauuerie
Asez pres trouvai maudestour
Et le carrefour de la tour
Ou l'en giete mainte sentence
En la maison a dan sequence
Le puis le carrefour depart
Jehan pinche clou d'autre part
Demoura tout droit a l'encontre
Or dirai sanz faire lonc conte
La petite truanderie
Es rues des halles s'alie
La rue au cingne ce me samble
En contre maudestour assamble
Droit a la grant truanderie
Et Merderiau n'obli je mie
Ne la petite ruelete
Jehan bingue par saint cler surete
Mon chemin ne fu pas trop rogue
En la rue Nicolas arode.
Alai et puis en mau conseil.
Une dame vi sus .i. seil
Qui moult se portoit noblement
Je la saluai simplement
Et elle moi par saint loys
Par la sainte rue saint Denis
Ving en la rue as oues droit
Pris mon chemin et mon adroit
Droit en la rue saint martin
Ou j'oï chanter en latin
De Nostre Dame .i. si dous chans
Par la rue des petis chans
Alai droitement en biau bourc
Ne chassoie chieure ne bouc
Puis truis la rue a iongleeurs
C'on ne me tiengne a iengleeurs
De la rue gieffroi l'angeuin
En la rue des estuues vin
Et en la rue lingeriere
La ou l'en a mainte plastriere
D'archal mise en oeuur pour voir
Pluseurs gens pour leur vie avoir.
Et puis la rue sendebours
La trefilliere a l'un des bous
Et qui qu'en poit que j'ai moult chier
La rue auberi le bouchier
Et puis la conreerie aussi
La rue amauri de roussi
En contre trousse vache chiet
Que Diex gart qu'il ne nous meschiet.
Et la rue du vin le roy
Dieu grace ou n'a point de desroy
En la viez monnoie par sens
M'en ving aussi com par asens
Audesus d'iluec .i. petit
Trovai le grant et le petit
Marivaus si comme il me samble
Li uns a l'autre bien s'asamble
Audesous siet la hiaumerie
Et ases pres la lormerie
Et par mi la basennerie
Ving en la rue iehan le conte
La savonnerie en mon conte
Ai mise par la pierre o let
Ving en la rue iehan pain molet
Puis truis la rue des arsis
Sus .i. siege .i. petit m'assis
Pour ce que le repos fu bon
Puis truis les .ii. rues saint bon
Lors ving en la buffeterie
Tantost trouvai la lamperie
Et puis la rue de la porte
saint Mesri mon chemin s'aporte
Droit en la rue a bouvetins
Par la rue a chauetiers tins
Ma voie en rue de l'estable
Di cloistre qui est honestable
De saint mesri en baille hoe
Ou je trouvai plenté de boe
Et une rue de renon
Rue neuue saint Mesri a non
Tantost trouvai la court Robert
De paris. Mes par saint lambert
Rue pierre o lart siet prés
Et puis la bouclerie aprés
Ne la rue n'oubli ge pas
Symon le franc mon petit pas
Alai vers la porte du temple.
Pensis ma main delez ma temple
En la rue des blans mantiaus
Entrai ou je vi mainte piaus
Metre en conroi et blanche et noire
Puis truis la rue perrenele
De saint Pol la ru du plastre
Ou maintes dames leur emplastre
A maint compaignon ont fait batre
Ce me samble pour eulz esbatre
En pres est la rue du puis
La rue a singes aprés pris
Contreual la bretonnerie
M'en ving plain de mirencolie
Trouvai la rue des jardins
Ou les Juys maintrens jadis
O carrefour du temple vins
Ou je bui plain henap de vin
Pour ce que moult grant soif avoie
Adont me remis a la voie
La rue de l'abbeie du bec
Helouin trouvai par abec
M'en alai en la verrerie
Tout contreual la poterie
Ving o carefour quillori
Li un dit ho l'autre hari
Ne perdi pas mon essien
La ruelet gencien
Alai ou maint .i. biau varlet
Et puis la rue andri mallet
Trouvai la rue du martrai
En une ruele tournai
Qui de saint iehan voie aporte
En contre la rue a .ii. portes
De la viez tiesseranderie
Alai droit en l'esculerie
Et en la rue de chartron
Ou mainte dame en chartre ont
Tenu maint vit. par saint norier
En la rue du franc monroier
Alai et vuiez cimetiere
saint iehan meisme en cetiere
Trouvai tost la rue du bours
Tibout. et droit a l'un des bous
La rue anquetil le faucheur
La maint .i. compains tencheeur
En la rue du temple alai
Isnelement sanz nul delai
En la ru au roy de sezille
Entrai tantost trouvai sedile
En la rue Renaut le feure
Maint ou el vent et pois et feves
En la rue de pute y muce
M'en entrai en la maison luce
Qui maint en rue de tyron
Des dames t mes vous diron
La rue de l'escouffle est prés
Et la rue des rosiers prés
Et la grant rue de la porte
Baudeer si c'on se comporte.
M'en alai en rue percie
Une femme vi destrecie
Pour soi pignier qui me donna
De bon vin ma voie adonna
En la rue des poulies saint pou
Et audesus d'iluec .i. pou
Trouvai la rue a fauconniers
Ou l'en trueve bien por deniers
Femmes por son cors soulacier
Par mi la rue du figuier
Et parmi la rue a nonnains
D'iere vi chevauchier .ii. nains
Qui moult estoient esioi
Puis truis la rue de ioy
Et la rue forgier l'anier
Je ving en la mortelerie
Ou a mainte tainturerie
La rue Emmeline boiliaue
La rue garnier de sus l'yaue
Trouvai a ce mon cure s'atyre
Puis la rue du cimetire
saint greuais et puis l'ourmetiau
Sanz passer fosse ne ruissiau
Ne sanz passer planche ne pont
La rue a moinnes de lonc pont
Trouvai et rue saint iehan
De greue ou demeure iouan
.I. homs qui n'a pas veue sainne
Pres de la ruele de saine
En la rue sus la riviere
Trouvai une fausse estriuiere.
Si m'en reuing tout droit en greue.
Le chemin de riens ne me greue.
Tantost trouvai la tanerie
Et puis aprés la vanerie
La rue de la coifferie
Et puis aprés la tacherie
Et la rue aus commanderesses
Ou il a maintes tencheresses
Qui ont maint homme pris o brai
Par le carefour de mibrai
En la rue saint Jaque et ou porce
M'en ving n'avoie sac ne poce
Puis alai en la boucherie
La rue de l'escorcherie
Tournai par mi la triperie
M'en ving en la poulaillerie
Car c'est la derreniere rue
Et si siet droit sus la grant rue
Guillot si fait a tous savoit
Que par deca grant pont pour voir.
N'a que .iic. rues mains sis
Et en la cité .xxxvi.
Outre petit pont .iiiixx.
Ce sont .x. mains de .xvixx.
Dedenz les murs non pas dehors.
Les autres rues ai mis hors
De sa rime puis qu'il n'ont chief
Ci vont faire de son dit chief
Guillot qui a fait maint biaus dis
Dit qu'il n'a que .iiic. et .x.
Rues a Paris vraiement
Le dous seigneur du firmament
Et sa tres douce chiere mere
Nous deffende de mort amere
