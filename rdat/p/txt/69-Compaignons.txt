Petit sai; mais; matere ou prendre
De quoi je puisse dit reprendre
Qui puist estre a chascun plaisans
D'autre part se je sui taisans
Il ne m'en vendra nul pouris
Selonc mon metier j'en sui fis
Et s'il n'iert nus qui mes mesist
Entente a ce que bien fesist
Ne se devroit mie retraire
Li homs qui s'est le bien retraire
Que son cuer a ce s'acordast
Que bien desist et recordast
Mais si poi voi mais aconter
A bien dire et a bien conter
Que poi est nus qui force y face
Ainz tournent d'autre par la face
Pluseurs en qui n'a de bien tant
Qu'il soient sanz plus escoutant
Ce c'on veut recorder et dire
Si en sui plains d'anui et d'ire
Plus que je ne moustre souvent
Li homs qui souffle contre vent
A ensient sa paine pert
Et aussi fait cil en apert
Qui le bien a celui recorde
Qui a l'escouter ne s'acorde
Ainz li desplaist et li annuie
Se saumons a pourciaus donnoie
Moult seroient mal emploie
Mes quant bel dit sont desploie
A ceuz qui volentiers les oient
Moi sablent bien emploie soient
Car on en puet lor cuers deduire
Et eulz a bien faire conduire
Et qui puet donner examplaire
Qui puist et porfiter et plaire
Plus l'en loe l'en et prise on.

Il ot jadiz en la prison
A .i. tyrant .ii. compaignons
Deuz ne vous sai nommer les nons
Mes denises fu li tyrans
Nommes qui n'estoit desirrans
Fors de mal penser et mal faire
N'avoit fors mal en son afaire
Li uns estoit mal herbergiez
Car il estoit a mort jugiez
Se li estoit li jourz nommez
Que ses temps seroit assommez
L'autre fu respitez ses viures
Qu'il en devoit aler deliures
Cil qui on ot a mort jugie
Li pria au prendre congié
Qu'en son pais vousist aler
A ses prochains amis parler
Qu'il vousissent pour li proier
Que Diex vousist s'ame otroier
Pardon des pechiez qu'il ot fais
Car de lui iert li cors deffais
Cil respondi qu'il y alast
Il meismes et y parlast
Qu'en prison pour lui demouroit
Li tyrans dist que il morroit
Se li autres faisoit sejour
Qu'il ne reuenist a son jour
En tel abandon s'est cil mis
Et li autres a ses amis
S'en ala et bien li souvint
De son compaignon qu'il revint
A ce jour que morir devoit
Et li tyranz quant il le voit
Moult durement se merveilla
Et tenu a grant merveille a
Qu'il ert pour morir reuenuz
Car il ne cuidoit pas que nus
Deüst faire tel loiauté
Il amoli sa cruauté
Et fu si espris de pitié
Que il a de mort respitie
Celui qui cuidoit en la sente
Estre de mort tantost presente
Mais moult bonnement li quita.
Et as .ii. compaignons dit a
Qu'il loiaument le receussent
Ne nul mal gré ne li seussent
Du mal que il lor avoit fait
Cil li pardonnent le mesfait
Et de lui partent en amour
Si s'en vont sanz faire demour

Or oiez com furent loial
Li doi compaignon et feal
Et a grant pourfit lor tourna
Car lor loyautez retourna
Le tyrant en misericorde
Si com la veritez recorde
Ci puet on bel example prendre
Et a ceste aventure aprendre
Qu'adez a loiautéz saison
Mes mal scet on mes sa maison
Ne ne sai mais ou elle regne
Ne en l'empire ne el regne
Ne scet on mais sa revenue
Or puet elle estre deuenue
Diex le sache je ne le sai
Souvent m'en sui mis en l'essai
Pour trouver mes ne sai la voie
Ou elle maint Diex m'i avoie
C'on cuide en tel lieu mainte foiz
Que loiautéz y maigne et foiz
Ou on n'en trueve a li firt demie
C'ai bien prouue n'en doutez mie
Aussi ont fait autre tamaint
Pour ce ne sai en quel lieu maint
Loiautez bien le vous afin
Li compaignon loial et fin
Sont perdu bien le m'est avis
Je ne sai s'il en est nul vis
Selonc ce c'on voit en apert
Le siecle en fausseté despert
Qui en haut cheval est montee
Et loiautéz si desmontee
Que nes sur piez ne puet ester
Cui on voit jamais aprester
De soi loiaument maintenir

A mon propos veul revenir
Des compaignons que cil denises
En cui les branches s'erent mises
De felonie et de despit
Donna celui de mort respit
Qu'il vit pour morir revenir
On a bien veü avenir.
Que par bien faire rapelon
A grant doucour le cuer felon
et Marcist on sa felonnie
Toudis deuroies avoir envie
La volenté de bien afaire
Puis que li cuers de mal afaire.
S'en puet changier et mieudres estre.
Dont se doit li cuers de bon estre
Tant plus pener qu'il se detiengne
En tel point que le bien maintiengne
Car biens fais n'est onque perdus
De ce ne soit nus esperdus
Car se domage y a li cors
Diex li piex et li misericors
En rent a l'ame vrai pardon
Pour ce fait toudiz bien preudon
A son povoir et s'il meffait
Enuers Dieu sa mendise en fait
Or li prions tuit de cuer fin
Qu'il nous amaint a bonne fin
