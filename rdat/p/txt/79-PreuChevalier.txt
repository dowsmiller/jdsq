Les biaus contes et les repris
Doit on aus haus hommes de pris
Souuentez fois dire et reprendre
Pour le bien c'om y puet aprendre
Et pour mouteplier l'emprisse
De ceus qui ont la voie emprisse
D'onneur la louee prissiee
Dont prouesce est autorissiee
Et tout li bon autorissiez
Qui font les hardemens prissiez
Car a toz jours los et pris a.
Qui d'onneur l'enprisse prise a.
Si com cil qui valeur enprist
Tant que le voiage entreprist
D'avenir a haute prouesce
Or entendez a quelle adresce
Il se mist. car premierement
Desir d'acointier hardement
Li a errant vigours preste
Lors se mist qu'il n'a areste
Ou chemin droit a travaillier
La le couvint la nuit veillier
Et l'andemain rentrer en paine
Sans se jour toute la semainne.
Que pou ou noient se repossa
Car a vigour son propos a.
Tout mis qui l'enseigne et estruit
Et peresce en lui li destruit
Si que del arester n'a cure
Tant que sa ionesce li dure
Et ces nulle heure de jour
Ne chace repos ne sejour
En estours tournois et cembiaus
Est a vëoir seur touz si biaus
Qu'il semble estre angles empanes
Et tant c'est nuit et jour penez
En honneur chacer et conquerre
Qu'an trauaillant vint en la terre
Ou de renommee s'acointe
Une dame moult noble et cointe
En hardement fresche et nouvelle
Qui de valour li dist nouvelle
Et comme avoir et recouvrer
La pourra par son bien ouvrer

Moult doucement li dit biax filz
De ce soiez certainz et filz
Puis que hardis iez et seurs
En pouretez seras meurs
Et partout plus que le tonnoirre
Redoubtez se bien tiens ton oire
Ou tu es sans douter la paine
Car c'est li biens de la fontaine
Dont on ne puet a fin venir
Se la trace est griés a tenir
De ce ne te doit il chaloir
Hons qui veut lui faire valoir
Et de renon son los acroistre
Doit paine endurer pour connoistre
Com chiere est achetee valours
Au preus pour estre esgrans honneurs
Chascun selonc que sa personne
En honnour reluist et resonne
Donner leur dois de ton avoir
Et ainsi je te fais savoir
Tant com le droit chemin tenras
A valour assez tost venras
Dont li renons a tous jours dure
Et cil qui bien la paine endure
S'entorna d'illecques a tant
Son cors de grant travail batant
Ainsi que Dieus les siens adrece
L'ostel courtoissie et largece
Trouva dont la porte ert ouerte
Laiens iert donners et deserte
Au commancement bel servir
Prendre prometre et deservir
Grans donc moiens autres menus
Que tantost que la fu venus
Devant largesce et cortoissie
Firent joie si enuoissie
C'onques mis hons n'esfia grenor
La le prist com son seignour
Courtoissie qui moult l'oneure
Et au mengier quant il fu heure
La fist de sur lui a sa destre
La geste qui fu de bon estre
Sist aprés par son dous otroi
Et ne firent illuec que troi
A celle table seulement

Li mes qui vint premierement
Ce furent d'or hanas et coupes
Et iouiaus en guisse de soupes
Aprés florins et gros tournois
Qu'il donnerent pour les tournois
Maintenir a touz bachelers
Li autres mes n'iert pas celez
Dont moult i ot et d'un et d'el
Drap d'or furent et de cendel
Puis amenerent les destriers
En selles a frains et estriers
Ne d'autre vin ne s'abuurerent
Que des bons dont assez parlerent
En ramentenant leur bons fais
De tiex entremes fu touz fais
De la court large li mengiers
C'onques veus n'i fu dengiers

A tant mist largece a raison
Le bacheler quant fu saison
Et dit frere se Dieus t'avoie
Di moy ou tu tendras ta voie
Que tu soiez li bien trouvez
Tu ne pues estre mal pouuez
Puis que de courtoissie acointez
Et de moi; et cilz a mains iointez
De ces biens fais la mercia
Puis errant le voir li conta
De son propos et du voiage
Qu'antrepris a par bon courage
Tant que l'acointance a trouvee
De prouesce ou mauvez ne bee
Comment il a valout aquisse
Par travail d'armes sanz faintisse

Lors courtoissie li respont
Frere valour est sur ce pont
Perilleus ou tu dois passer
Mais moult t'i couvendra lasser
Ainz que passe l'aiez d'assez
Car la sont li preu amassez
Ou bruit d'armes et fouleis
De chevaus. qu'ains miex ne veis
La t'estenras sanz esmaier
Ton cors prouuier et essaier
En hiaume en suour en chalour
Endurer pour tendre a valour
A terre en presse de chevaus
La verra on ce que tu vaus
Et con veus a proesce entendre
Par bien asaillir et desfendre
Laseront prissie a leur droit
Ti biau coup feru orendroit
La est vigour qui se reueille
En baing de sanc et de ceruelle
Par grans coups donner et sousfrir
La te couvient ton cors osfrir
Ou plus fort t'as en mi la presse
La aquerras tu la proesce
Que honneur depart a ces amis
La seras tu ou chemin mis
De prouesce et en droite santé
La trouueront li bon leur vente
Ou vigour est verde et florie
La est honneurs qui se Marie
Aus hardis seurs bien faissans
La n'est pas li heraus taissans
Ainz crie pris a remenoir
La iras tu droit au manoir
De prouesce et uient par aillours
Se li chemins est perillous
Ne le redoute pouce pas
Mais vas ton cours plus que le pas
Eslaissier aus meilleurs eslis
Quant de caillous iert fais tes lis
Et seras a terre abatus
Martelez. d'espees batus
Ainsi va d'armes li couuines
Car en chambres ni en courtines
Ne gist pas prouece a trouver

Et chilz qui soi veut esprouer
Respondi dame voulentiers
Sera droit tenu cilz sentiers
Par mi ce pont dont vous parles
A tant est celle part ales
Et ou plus fort tas s'enbati
Ha; Diex si bien a combati
En hardement dont li souuint
Que le champ desconfit et vint
Pour le pris d'onneur conquester
A valeur droit sans arrester
Qui ou champ outre demouroit
Ou plus sanc et suour couroit
Es destresces et es chalours
La estoit trouvee valours
Qui les preus d'armes cher vendus
Herbergoit la est descendus
Li bachelers ne tarja point
Et a valeur vint en ce point
Que cors et membre avoit blecie
Et en ce point si despecie
Qu'a paines nulz le connoissoit
Mais de riens ne s'esbahissoit
Ainz passa armee la teste
La porte outre a joie et a feste
Fu receus a telle honeur
C'omques n'i ot grant ne meneur
Qui pour li joie ne feïst
Je ne di pas que il seist
Illuecques mie longuement
Ainz dit que sans detriement
De traveillier ne cesseroit
Tant qu'il a prouece seroit
Ou tout son courage avoit mis

Et valour li dit biax amis
Esploite toi que Diex t'i maint
Uns chevaliers pres de ci maint
Qui hardement est apelles
Dont seras o lui osteles
Car il est de proece peres
Que tu tant chaces et comperes
Cil ou lieu droit te conduira
Ou prouesce est. et t'estruira
Comment hons se doit maintenir
Qui la voie aus preus veut tenir

Apres cest mot tantost s'en torne
Li bachelers qu'il ne seiorne
Par armes son cors espreuue
Tant qu'il ot hardement trové
Li chevaliers au fier vissage
Qui de proesce le passage
Et le non avoit a garder
S'estoit plus fiers a esguarder
Que sanglers lions ne liepars
Et fu ces cors de toutes pars
D'armes debatuz et mailliez
Et ces visaiges detailliez
Recousus et tous deschirez
A fors bras batus et tirez
Si que menton fron nez ne bouche
N'avoit d'antier. atant l'aprouche
Cilz qui voulentiers non enuis
L'esgarda encors en en uis
De touz lez en chief et en membre
Que moult ot bel adont li membre
Veu l'avoit ou fort estour
Faire maint cembel et maint tour
En la grant presse ou plus fort tas
Conbatre et ferir a maint tas
Comme hons preus et de grant value
Et li bachelers le salue
Comme sage et enseigniez
Hardemens respont bien veigniez
Chiers amis or uenez seoir
Quant ci m'estez venu vëoir
Tant en croistra mon honnour
Que tuit li bon grant et menour
Parleron de vostre vaillance
Cilz qui ailleurs n'avoit beance
Qu'a prouece avoir la cointisse
Respont sire a vostre deuisse
Et par vo gré me maintenrai
Tu dis bien et je te menrai
Dit hardement or ne t'avint
Veoir prouece encore anuit
Ma fille que on tant honneure
Qui avec loiauté demeure
Avec science et vraie amour
Qui dames sont de tel clamour
Et de tel pris si com moy semble
Qu'aquerre les couvient ensemble
Si com leurs renons iert espars
Querir les dois de toutes pars
Sans l'un de l'autre departir
Qui a haute honneur veut partir
Et cilz qui les departira
Ja a mal part ne partira

Dont ne dois aler celle part
Se partir ne veus a tel part
Que leur renon ensemble partes
Or mentens ainz que de ci partes
Coment a leur part partiras
Tout ensemble et quel part yras
Pour entrer dedens leur parties
Ou les honneurs sont departies
Au preus qui celle part iront
Et leur part ne departiront
Car qui delez .iiii. parties
Sert il n'i ert ja de leurs parties
Moult est bonne l'aperteure
Qui l'omme en prouece meure
En vraie amour et en science
Et en loyauté qui semance
Est et flour qui fait florir
Les oeuvres des bons sans morir
Ne ja fait de preus ne morra
Qui en loiauté demourra
Dont i dois tu bien demorrer
Se le preu veü asauourer
Car qui loiauté n'a saueure
Ja n'amera prouece une heure
Ainz li fuit honneur de touz sens
Et doit li honnourer de sens
Par vraie amour en li sentir
Ces .iiii. couvient sanz mentir
Ensemble acointier et aquerre
Qui prouece a droit veut conquerre
Et son hardement emploier
Sire a vous me fist envoier
Diex qui les bons mainne et anuoie
Dit li bachelers car a voie
D'estre bons sui bien auoiez
A tant s'en part mais conuoiez
Fu de hardement et menez
Tant qu'il fu a l'estre asenez
De prouece et des .iii. vertuz
Dont hons doit estre reuestuz
Qui a droit se fait preu clamer
La se fist tant d'elles amer
Par armes ou bien s'esprouua
Que chascun loial le trouva
En touz besoins et en touz fais
D'armes et d'amours si par fais
Qu'an li ot petit a parfaire
Pour ce en doit li parlers plaire
Car proesce aquist a son droit
Mais ci m'en tairai orendroit
Car trop parler n'es pas mes preus
Ainsi fu li chevaliers preus
Par les .iii. vertus qu'il aquist
Avec proesce qu'il tant quist
D'armes a cors et compara
Que de haute honeur se para
Et pour ce qu'ainsi fu pares
Preus chevalier et compares
Loiaus sages et de cuer fin
Vrais amans si vous ferai fin
