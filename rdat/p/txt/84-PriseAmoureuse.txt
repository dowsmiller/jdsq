Pour ce que plaisant sentement
Font encliner l'antendement
De jugier selonc ce qu'il sentent
Fait il que li vouloir s'asentent
A moustrer par dit et par euvre
Ce que sentement en cuer euvre
Et pourche chascuns cuers s'asent
A parler selonc ce qu'il sent
Car la parole fait sentir
Ou le cuer se veut asentir
Mesmement cilz qui joie esmuet
Car parole voulentiers muet
De cuer ou joie a demoure
Pour ce du miex ennamoure
Esprins de joie plaisanment
Ou dous seruice Loiaument
D'amours ou leesce est enclose
Est drois qu'il issi acune chose
Cuer d'amour ensement espris
Pour moustrer comment il est pris
Es douz las. dont amours scet prendre
Par celle qui en li comprendre
Puet tout quanques toz bon cuers prise
Et pour ce l'amoureuse prisse
Aura par droit ces dis a non
Car que doye valoir ou non
En l'onneur de la belle parfaite
Par cui fu ceste prisse faite
Sera ces dis rimes et fais
Car ces gens cors est tout parfais
Si biax qu'aprés li n'iert mais telx
A mon petit sans souffraitex
Donne avis vouloir et matire
Et si parole par mistiere
N'en soit vers moy meue dire
Quar c'est pour plus plaissanment dire

En auril en la saisson gaye
V temps que toute rien s'esgaye
Et touz cuers a liece s'ueure
Dont amis en valeur s'esforce
Que nature moustre sa force
Que ces espees renouelle
Par chaude moisteur et nouvelle
En bois en jardins et en chans
Oissel se de duisant et en chaus
Et font vers amours leur devoir
De quanqu'il li puent devoir
N'i a nul qui arriere envoisse
Li dous rossignoz se renuoisse
Amoureussement en chantant
Et bien i a raison quant tant
De joie est adont par le monde
Quant li element pur et monde
Donent lieu d'amer et matiere
Tant est adont cointe la tiere
Qu'il semble qu'au ciel ait envie
El temps soutieu el temps de vie
Ou toute chose est en valeur
Quant dont par atrempee chaleur
A tant nature laboure
Que le domage a restore
Qu'en yuer avoit receü
Et par le temps dont qu'il a eu
Amis ces choses par couvent
En estat du premier iouuent
Dont elle est iolie et a point
Tout droit en cel temps et el point
Que nature a ce recouvré
Avoit elle sur moy ouvré
Tant par lui noble pourueance
Que des teniebres d'ignorance
Ou pour esfance avoie esté
M'avoit ja en partie oste
Et commancie a enseingnier
Joie et deduit a barguegnier
Non pas que fusse si parfais
Que raison veisse en mes fais
Que ne m'ot fait en sonnier
Mais pour moi miex esbanier
Selonc le point de ma foyblece
M'avoit mis u bois de ionesce
Ou amours se va deduissant
Et pour la matiere ensuiant
Ay ge vouloir et ay petit
Que sa facon die un petit

Li bois nomme ionnece estoit
trop biaus que point j'arrestoit
Et a delitier trop plaissans
Et pour plaire semble aissans
A ceus qui ce vont ens esbatre
Et qui a point s'i veut embatre
S'il le treuve bas. en un pais plain
Moiste. souef. de douceur plain
Couuert de fueille nouvellete
Tout temps vert iolie et ionnete
Selonc les arbres en droit point
Cilz plaisans bos la en tel point
De toute plaisance couuers
A .iiii. chemins ouuers

Li premiers qui a destre adrece
A non en son droit non liece
C'est li plus voulentiers hantez
Et cilz plaisans chemins plantez
Est si biaus qu'au lui sans sejour
Y chanteront oissel nuit et jour
Que tant vout le lieu auisant
Que tuit li temos i sont plaisant
Quar pleur n'i pleut. soupirs n'i rente
Goie et deduis i sont en vente
Dont est tant plaissans li sentiers
Que nuls ne s'en ist voulentiers
Tant est cilz chemins gracieus
Que nus autres tant enuieus
N'est que se cesti s'asemble
Errant de douceur le resemble

Li secons a non compaingnie
Ou mainte oiseuse est enseignie
Cilz chemins est moult batus
Mais gart qui ci est embatus
Car s'il ne va la droite voie
Trop legierement se foruoie
Quar tant de chemin foruoiant
Vont par mi cestui tornoiant
Et a tant de chemins s'asemble
Dont li uns l'autre ne resemble
Qu'a paines si puet on tenir
Sans lui folement maintenir
Ne pour quant est il si plaisans
Qu'en touz temps semble aisant
Et tant i fait bel a aler
Que nulz ne s'en puet saouler
La est li deus bois prissies
Car ila n'est ses ne debrissies
Mais vers et lons et drois
Et deduisant en touz en drois
La repaire amours voulentiers
Car se ne fust li dous sentiers
Amours mainte beste y a prise
Sur qui n'eüst ja corne prise

Aprés ceus i ert li tiers chemins
Plus onni que parchemins
Cointise a non li plus iolis
Que de tous est li plus iolis
Car la sont toutes fleurs trouvees
Douces flairans et esprouuees
La sont toutes couleurs amorses
Sans mantir a la terre aherses
Sans les douces herbes menues
Que tant i sont bien maintenues
Qu'il y samble touz jours estez
Cilz chemins est plains d'onnestez
Si qu'il semble que courtoissie
Leur donnast en despit d'enuie
C'est cil qui plus bel se maintient
et miex a ionnesce apartient
Car cointe viellece est iolye
Et matiere de moquerie
Cilz chemins en moult de lieus cesse
Quar quant maladie il apresse
Li toust ces flours et ses rainsnes
et y met roinces et espines
En povreté et en courrous
Semble li chemins tous derous
Et y pert noble et verdure
Et non pour quant tant comme il dure
Est il plaissans a regarder
Qui y set mesure garger

A senestre hors de la plainge
Sur le pendant d'une montaigne
Est li quars chemins de ionnesce
Et sachiez que nulz ne s'i arreste
Qui premierement ne foruoie
Car celle perilleusse voie
Fait touz les drois chemins voidier
Pour ce l'appelon fol cuidier
Cilz chemins de ionnesce muet
Qui tant le tourmente et esmuet
Qu'a painne puet frutefier
Ne croitre ne mouteplier
Partout tant que cilz chemins dure
Pa part ionnece sa verdure
Quant li arbre doivent florir
Souvent les i couvient mourir
Nulz n'i puet sans peril aler
Se il ne veut jus aler
Et non pour quant a on oÿ
Que maint en cel chemin ioy
Ont de leurs desirs souvent
Et est d'amoureus couvent
Selonc ce qu'amours les avoie
Ensement est partoute voie
Li bos de ionnece passes
Et qui puet sans estre laissiez
Par les chemins nommes par devant
Par le dous bos aler avant
Touz jours le treuve plus creü
Tant que moien aage a eu
A et passe sans deuoier
Lors voit le bos afebloier
Et muer maniere et couleur
Car viellece par sa douleur
Leur tout fueille et force
Entour aus hoche et pont l'escorce
Moisteur ne le puet plus tenser
Soulaus i est sur l'esconser
Froidure est li bos assailli
La sont tuit li chemin failli

Du bos de ionnece parlasse
Plus. et des chemins deuisasse
Mais qui tout vourroit afiner
Ce seroit proesce sans finer
Encor m'en a fait tant dire
Ce que ne m'en puis escondire
Pour la matiere aprés venant
En quoi il estoit avenant

Nulli es bos devant nomme
Que pluseur ont tant renomme
El temps que toute mortel chose
Semble ou premier iouent enclose
Et nature ra son dommage
Estoie entrez pour oir d'aage
Et me deuisoie en ionnesce
Ou plaiisant chemin de leesce
Plain de joie et de sousfrance
Voulentiers de querre esbanoy
Es lieus de courrous et d'auoy
Sire de moi en tous assaus
Qu'ancore par nul de mes assaus
Et j'en avoie ou couuoitie
Chose qui m'eüst dehaitie
Ancois m'estoient si ami
Qu'il obeissoient ami
Quar par le regart de haut volage
N'avoie encore eu dommage
Ne ne m'ot fait en besoignier
Ne par oir que seur le mensongier
Nouvelle retenu n'avoie
Qui me meist d'amer en voie
Touchiers aussi le cremeteus
N'ot onques esté disceceus
Encore pas ne connoissoie
Le deduit de touchier en joie
Par gouter et par odourer
Ne m'ot fait en riens labourer
Desirs. ne tout quanquil contient
Fors tant qu'a ionnesce apartient
Ainz viuoie si doucement
Qu'en liece enfaintiuement
M'avoie sanz nul contredit
V temps u point de sus dit

Amours qui en jonece chace
Empris avoit adont la chace
Dont u bos de ionnece estoit
Entres. quar trop plus conquestoit
Es bestes du bos de ionesce
Qu'an plus haut bos ne qu'en viellece
Et s'aucune sur ce demandoit
Qui ce faire li commandoit
Je li diroie que nature
Mais si diuerse est l'aventure
Que s'amours une beste prent
Si fort la mestrie et aprent
Qu'il couvient par estouuoir
Sur nature maistrie avoir
Et couvient que nature serve
Tant que le gré amours deserue
Et suesfre en amant ces estours
Puis qu'amours li a prent ces tours
Ne n'a povoir de decliner
Neis s'il li couvenoit finer
De cest. chascuns touz fiz
Mais sans faille c'est ces proffis
Quar quant nature est gouuernee
D'amour miex en est ordenee
Quar des meurs naturex sans faille
N'i a chelui qui miex n'en vaille
Car li mauvés sont obeissant
Et li bourdeur sont en croissant
Les vertus en croissent et viuent
Et vices vertus deuienent
Dont nature en noblece abondele
Quar pour vëoir en est divers monde
Vraie amours selonc l'escripture
Et parfections en nature

Ainsi en bonne destinee
Par ionnece une matinee
Ou dous bois ou l'erbe est menue
Estoit pour chacier i venue
La gent amour le veneur sage
Et parmi le ioli bocage
Prenoit des bestes largement
En divers lieus diuersement
Aucunes prenoit sans desfance
Ou par dons ou par ignorance
Autres prenoit en grant estour
Et moult en y ot qu'au destour
Li eschapoient et fuioient
Et es chemins se reponnoient
Si qu'il y avoit fiere chace
Quar cilz fuient et amours chace
Tant est la presse plus seue
Et je qui avoie veue
Souvent celle chace ere embuchiez
Ou buisson d'enfance et muciez
Si plaissamment que sans muer
Amours pour corner me pour huer
Ne m'en ot onques esmeü
Quar ne l'avoie conneü
Fors tant que quant les bestes prinses
Veoie en toute honneur aprise
Et je demandoie a la gent
Qui de leur maintien bel et gent
Y ert cause et ou l'orent apris
Et on dissoit amours qui pris
Les enseigne et auoye
C'estoit tout quanque j'en savoie
Ou buisson ou j'ere asseur
Mais amours qui pour bon heur
M'an veoit geter pour aprendre
Entendoit forment a moy prendre
Et apareilloit ces arrois
Chiens autres. et gens a roys
Et moult d'autres chiens trouueurs
Baillie en guarde aus veneurs
Bons et bien ordenez pour voir
Pour toutes bestes esmouuoir
De ceus que je vi me souvint
Je croi qu'il i erent plus de vint
Biaute. bonté. sans. et simplece
Maintien. cortoissie et largesce
Douceurs. gentillece. maniere
Faiticete. honestes. aainance
Franchisse. atraientcontenance
Et moult d'autres chiens trouueurs
Y ot avec les veneurs
Et ce voir dire couvenoit
Ces chiens qu'amours o soy menoit
N'ierent pas siens mes a sa gent
Et pour ce qu'il sont bel et gent
Amours les avoit empruntes
Car jamais cuers d'omme doubtes
Ne fust n'a amer ne preist
S'amours ces chiens ne preist
Et si est grant merveille a prendre
Car si chien ne puent souprendre
Nulli tant en soit entrepris
S'il meismes ne se rent pris
De cuer franc amoureus et gay
Car jamés par leur dous abay
Con autre chien bestes ne mueuent
Car les bestes premiers les treuent
Qui tant les ainment et conjoient
Que cil fui oient elles fuiroient
Car lors que les chiens apercoiuent
Telle plaissance en eulz recoiuent
Qu'a eulz quanque puent se tienent
Tant qu'amours et vouloirs i uienent
Qui les mainent a leur vouloir
Tant que de tirer les couvient
Se ne sont aucunes qui fuient
Ou par vertu ou par doutance
Sique je fis qui en m'anfance
Sui com oir pourres
Quant toute la matiere orrés

Si faitement com je devis
M'ot amours par son noble avis
Les chiens trouueurs amenez
Et pour les chemins ordenez
Avoit braches et chiens courans
En compaignie demourans
Ot acouple renon et los
Cilz dui chien se bien dire l'os
Ot douz abat a l'escouter
Mais on doit moult doubter
Ce que li chien par leur haut braire
Sont a celer forment contraire
Mener avecques cortoissie
Avoit en cointisse enbusie
En cuidier ot couples assemble
Samblant et espoir ce me semble
Et sachiez bien qui la s'embat
Sauuoit en sa vie et embat
De fort eschape s'il n'est pris
Car touz les chemins entrepris
De roys et de desirrer estoit
Et pour ce nulz hons n'arestoit
A samblant n'a espooir sachiez
Qui tantost ne fust enlaciez
C'est la rois qui toute gent lace
C'est ce qui la gent asourbit
Et le miex veaut asourbit
C'est desirs qui tout scet embler
Qui fait honte honneur resembler
Qui change vil chose pour chiere
Et noble pour vil met arriere
C'est ce qui met as choses pris
C'est la roys que ceus quel a pris
Fait sembler amertume douce
Qui ci destraint tout ce qu'il atouche
Qu'il est en tous leurs erremans
De bien de maus commancemens
De louanges et de clameurs

Aprés liece ot amours
Embuchiet vouloir et plaisance
Et que qui cil u buisson d'enface
Lonc temps avoie esté couuers
Avoie adont mes sens ouuers
Pour moy deduire par ionnesce
Car chascun d'aus par mi liece
Aloit querant esbatement
Lors n'atendi plus longuement
Amours quant l'ala perceuent
Biaute descouple et met devant
Mais seurement au vëoir
Pourroit chascun jugier de voir
Que cilz chiens par nul apareil
N'avoit en cest monde pareil
Quar commant qu'amours et sa route
Plusseurs chiens mainne qui sanz doute
Au mains vous di je bien pour droit
Biautes est nommes et adroit
Qu'a cestui n'en ot nul semblable
Nes que seroit de voirs a fable
A ceste ert toute autre lontaine
Car pour voir c'estoit la fontaine
Qui tout autre biauté pour plaire
Avoit aussi qu'an essemplaire

Lors qui regart ot perceue
Biaute li changa sa veue
Et s'aresta touz esbahis
Car ainz de lui est fouis
Couleur mua et contenance
Car tant en regarder s'auance
Ne pot que lui vëoir
Dont tout ausi com mirooir
Li tigres en soi regardant
S'oublie et ne se va gardant
Des veneurs tant qu'il est pris
Ainsi fu regars entrepris
Lors que biauté primes choisi
Et s'aresta et tint coi si
Quant mirant biauté ne se muet
Lors torne amours
Pensee esmuet

Comment amours descouple ses chiens pour chacier dedens le boy de jonnece amours huoit vouloirs asfuit
Se regars ne treuve refuit
Il pourra bien estre soupris
Mais si doucement est espris
De biauté qui a soy le traioit
Qui de ce point ne s'esmaioit
Ainz sembloie a sa contenance
Qu'an soi acordant a plaissance
Desist ou lors pensast de fait
Ha; Diex qu'ai ge ou temps passe fait
Ou estoit tiex biauté repuse
En grant folie son temps use
Qui ci ne se veut remirer
Car c'est ce qui puet ratirier
Cuer qui en ionnece foloie
Certes c'est li tresors de joie
C'est de tout bien cause et matiere
Quar tout li bien qui sont en terre
A ceste biauté compare
Seroient povre et esgare
Car je cuide pour loiauté
Tout bien mainnent entierement
Pour quoi je sai certainement
Que ne me puis miex emploier
Qu'a li moy rendre et aloier
Ce me sera santé et vie
D'autre rien nulle n'ai envie

ainsi fu regars arrestez
A biauté a qui ot prestez
Ses iex et donne plaisanment
Et tant que pris fu erranment
Sus plus corner ne assaillir
Se ne fust doubte de faillir
Et ains que cel point forment
Et .i. pour a blasmer le prirent
En dissant regars que fais tu
Tu ne vauroies .i. festu
Se ne prens ton temps a user
Car se veus a biauté muser
Et plaissance te puet sousprendre
Tu aras assés a entendre
A chacier toute jour le vent
Tu ne ses complaissance vent
Sa douceur a ceulz quelle prent
Car qui pour amour l'entreprent
Puis qu'a lui se ueut asentir
Parfont li fait ses dens sentir
Car c'est .i. chien trop merueilleus
Ces abay est trop perilleus
Mais adroit qui est de la mors
Il est aussi qu'an dormans mors
Quar il semble a ceus qui ont chier
Qu'il ne sache riens fors le chier
Si le conioient en atandant
Et de ce garde ne se prendent
Quar le plaissant en eulz lechant
Lors va le sanc du cors sachant
Qu'a par sa lecheure mole
En sechant le leche et afole
Et maint aussi com endormis
Puis qu'il c'est en amours mis
C'est l'amoureuse litargie
C'est la ionnece maladie
Qui tant content a la mort maine
Ceus qu'amours tient en son demainne
Ne pour quant ne fait sanz mentir
Plaisance a moy nul mal entir
Tant que de lui nul mal ne fait
Mais tant de chiens la suient de fait
Que puis que plaisance aucun prent
Chascun des autres l'entreprent
Ja tant ne sera desfendu

Quant regars or ce entendu
Un petit arriere se trait
Et en retraiant se retrait
Et s'en refuit espeures
En ce lieu ou aseures
Menoit mes cuers devant l'estour
Et enerrant aucun destour
Pour lui couvrir par contenance
Mais amours si forment s'auance
Qu'an courant rescrie biauté
Lors li saut deliz d'un costé
Plaisans acourt. voloirs afuit
Amours semont et regars fuit
En soi courant et en tornant
Mais touiours court et retournent
Pour vëoir se biauté venoit
Qui plus que rien li auenoit
Mais li chien quant il se retorne
Le poingnent et il trestorne
Et fait une voide couverte
D'une part close et l'autre ouuerte
Entregetee couuertement
Ainsi a fui celeement
Pour la douce voie iolie
Qu'il et entres en compaignie
Ou de biauté part la veue
Lors amours biauté a tenue
Tant que de cuer par droit asaut
Soit repeus aprés bersaut
Si n'estoit pas regars aaisse
Quar riens n'avoit qui tant li plaise
Que biautes se ainsi estre deüst
Que touz jours vëoir le peüst
Quar com plus est de lui lontains
Tant est plus en parfont atains
Et plus se saut et deult dedens
De morsures qu'il ot dedens
Des chians qui plaisanment l'ont point
Et pour ce sans desfandre point
En compaignie demoures
Dissoit ainsi aus amoures

Fins cuers dous gente gentieus

essemplaires de biaute

gent corps. Amoureus soutiex
vo maintien noble ordene.

Vo fresche couleur sanguine

vo dit auisi

m'ont mon cuer sur ma poitrine

enamoure.

par vos dous amoureus ieus

m'a bonne amour commande

que je vous serve ententieus

et je parfaite en bonté

l'ay entrepris en loiauté.

Quar en prometant saissine

du don desirree

ont et cetera.

Ainsi estoit regars muciez
En compaignie et embuciez
Doutiex esbahis et esmeüs
Par les dous chiens qu'il ot veus
Ne savoit ailleurs ou fouir
Lors trova jouste li ouir
C'estoit li secours de mes sens
Et qui plus estoit es assens
De lui jouer en compaignie
Mais si iouement ensaignie
V bos d'enfance avoit esté
Qui par yuer ne par esté
Pour chose qu'il eüst oÿ
N'ot granment dolu n'esjoy
Ainz metoit tout a nonchaloir
Fust ou pour perdre ou pour avoir
Si comme sols et oublieus
Mais le veneur gracieus
Amours qui de prés me suioit
Ainsi comme regars fuioit
Entre en compaignie en cel point
Et pour metre mon cuer a point
Pour ce que deuenisse amis
.II. chiens courans qu'il ot la mis
Descouple tost renon et los
Mes je pour voir je bien dire l'os
Puis qu'amours les mes ot hues
Chascun d'eulz c'est enteriues
D'abaier a vois haute et vive
Mais tant est plaisant et ioliue
De leur abais la melodie
Qu'il n'est nul s'il l'ot qui ne die
Que fuir contre eulz est folie
Puis que toutes honneurs et valours
Est en celui pour qui abaient
Neis les esmaiez abaient
Par leur abay delicieus
Car renon a sens gracieus
Quant j'o ces abays retintes
Dissoit certes c'est verites
Celle en valeur et en bonté
A tout le monde seurmonte
Autres biautes vers li maudie
Honnurs biauté qu'oÿ commandie
Prennent en li leur essemplaire.
Simplece et maniere pour plaire
Et douceur i ot pris manoir
Vice ne puet en eulz manoir
Quar c'est des vertus la fontaine
C'est tresors de joie hautaine
Briemen en sa noble faiture
Est li fins du povoir nature
Et tant que recevoir puet vie
De biens et d'onneurs assouvie

Renons madame ainsi looit
Mais los en abay qu'il l'ooit
M'aloit doucement acordant
Sans descordant en recordant
Comment raison est acordee
En nature en li acordee
Siqu'autre et le gent cors
Demouroit vertuex a cors
Et dissoit non pas a bas ton
Ha; Diex pourquoi ne se haston
D'aquerre l'amour de celui
Qui par sa biauté embeli
A le monde et enlumine
Quar aussi au l'air afine
L'estolle qui luist neste et clere
Ennoblist trestout l'air et pere
Semble il de cesti ensement
Que ce soit de l'aiournement
L'estoille que quant piert pleniere
Les autres perdent leur lumiere
Ainssi toutes biautes communes
Semblent envers ceste brunes
Pour quoi ne se laisse cuers prendre
A celi qui en li comprandre
Puet tout quanqu'a bonté couvient
Pour jour en se eur l'en vient
De dame de si grant valeur
Ne doit pas resoignier doleur
S'un poy l'en couvient endurer
Ainz doit metre a l'auenturer
Corps. sens. temps. pensee. et avoir
Car s'il puet tel amour avoir
Il aroit plus j'en sui touz fis
Que touz autres mondains profis
Bien doit estre riches clames
Qui de belle et bonne est ames

Quant ces dous abais entendi
Oirs errans lors atendi
Et s'aresta pour escouter
Ne li semble que point doubter
Se doie ainz laisse le foir
Quar tant li plaist l'abay oir
Que s'il povoit regars mener
Moult se vousist forment pener
Par oir de prés s'il povoit
Celui que renons tant l'ouoit
Et que lors aloit recordant
Sans descordance en acordant
Dissant je ne sai que die
Mes out si douce melodie
Ne fu. ne si dous sons eus
Certes dauid ne orpheus
S'a touz leur instrumens ci estre
Pouoient. dont furent grant mestre
Seroit tout leur acort des cort
Et se ensement. l'acort des corps
Qui furent mestre de musique
Est dont nule acors biax se si que
Ou biautes ou bontes s'acordent
Et raison et ionnesce ensemble
Ou simplece a valeur s'asemble
Honneurs sans orgueil est trovee
Science en ionnesce esprouuee
Fermetes en petit eage
Largesce en femenin corage
Ses dous acors a recorder
Bien se doit on ci acorder
Ha. tant de bien y orroit
Que oir de pres le pourroit
C'est droite estoile et dotrine
C'est de sapience racine
La pourroit on touz biens aprendre
Par foy il es bon dous atendre
C'est douce vie que d'amer
On ne te devroit pas blasmer
Se mes trufes en nonchaloir
Pour oir ce qui puet valoir
Tu ne te pues jamés miex rendre

Lors commance oirs a entendre
Amours et ces hiens ensement
Et sans y afuit autrement
Fust pris par ceste demoustrance
Se ne fust li filz ignorance
Oublis c'un poi entressoit
Quanques de ces abais issoit
Et par sa entr'oubliement
Fuioit. tout seüst celencement
Car li chien quant il abaient
Le poignoient et aprenoient
Si qu'il finoit et arrestoit
Siqu'an doude et en joie estoit
Et quant plus li chiens esloignoit
Et plus s'angoisse le poignoit
Tant regars et oirs dissoient
Quant .i. poy loing des chiens estoient

Dous cuers je ne puis sans vous
Durer se Diex me doint joie
Ainz ensui si au sesous
Qu'a grant paine vois la voie
Du desir que vous renuoie
Touz dis quant je sui ensus
Tant vous ainz que je ne puis plus

Vez maintien amoureuus dous
Madame commande que je doie
A vie estre vostre touz
Et je sui simples et coys
Et weil mes onque je soie
Estre a vous servir tenus
Tant vous ainz que je ne puis plus.

Gent cors amoureuus plaisant
Bien say vivre ne pourroie
Se l'otroi douz sauoureus
Vos cuers par grace n'avoie
Et pour voir se vous failloie
A tort seroie perdus
Tant vous ainz que je ne puis plus

Ainsi comme je dit devant
Vins amours sa chace esleuant
Et ot de ces chiens esseies
Douz regars se fust esmaies
Et oirs doutes d'estre pris
Quar n'orent pas tel gent apris
Ne ne sauoient que c'estoit
Ne seuulz riens y conquestoit
Ne pourquoi qui a quoi ne comment
Car n'eurent pas veü granment
V buissoncel couvert d'enfance
Pour ce fuioient en doutance
Au buisson pour garant avoir
Et pour faire a mon cuer savoir
Se qu'il leur estoit avenu
Neis fu avis qu'il fussent venu
Et briement a mon cuer conterent
Tout ce qu'il virent et trouverent
Dont mes cuers .i. po s'esmaia
Mes onques pour ce ne laya
A jouer et esbannoier
Car il cuidoit tout oublier
Et prendre em pais et en délit
Ou cest sans le repos du lit
Tant que cilz fais fust tous passes
Mes amours qui n'est pas lasses
Tant que soie pris et tenus
Estoit ja com ioiement venus
Et ot sans abay fait venir
Au lit pensee et souvenir

Si que tost c'om fui couchies
Souuenirs qui estoit mucies
A mon cheuet saut et m'esveille
Et me met devant la merveille
De biauté dont bien me remembre
Et la deuise membre a membre
Et primes les dous iex traitis
Biaus fendus ses et traitis
Lonchant debonaire atraient
Plain de douceur brun freimant
Si qu'il semble qu'il les compasse
En marguerite une toupasse
Large en prometre pour atraire
A point sachant traire et retraire
Pour faire sa boubance changier
Euurant et cloant a dangier
Si plaissanment qu'a l'endormir
Font cuer ensemble iex ouvrir
Sous la paupiere brune nette
Cheant de la douce bouchete
Petite entre les sourciex
Qui en archant sur les iex
Sont d'un bas poil fais a compas
Si sachiez bien qu'an front n'est pas
L'espasse petite ou estroite
Mais. plaine. onie. blanche et tendre
Et semble qui est prés de li
Qu'il soit d'un blanc marbre poli
De cheueleure tousete
Sans art naturelment blondete
Quant le soleil fait sus reoir
Les rais que le pourroit vëoir
Il diroit elle a restore
Pour cheveus .i. cercle dore
Des blans illiers sus les oreilles
Qui sont bien faites a merveille
Petites nectes bien assisses
Puis est li frons fais a deuisses
De haut et de longuet a point
Assis par mesure a droit point
Si que li visages entour
Prent bien en rondesce son tour
D'entre brune couleur et blanche
Et avec toute plaissance
De vermeil si soutiuement
Que dous viaires proprement
Qui tant est plaissans et eslis
Semble que la rose ait au lis
Sa rougeur percie et merlle
Et que le lis entremerle
Reüst sa blancheur a la rose
Dont tant est l'une en l'autre enclose
Que nulz regars pour bien visser
Ne purroit entr'eus deuisser
Ainsi est blanche et sanguine
Et moult doucement l'enlumine
La plaisant blanchete riens
De quoi lis leuretes frions
Longues cloans en mi grossetes
Faissant derriere .ii. fossete
Semblans prometans le baissier
Dont pour cuer en forme a aissier
Ist la douce souef alaine
Sade atraiens nourrisans saine
Qui par sa sauoureuse coulour
Enchaceroit toute doulour
Qui engouteroit en baisant
La sont li deduit menu plaisant
Blanc. net ioignant bien arengiet
Qui ne sont pas de vers mengiet
Ains sont de biauté acouple
Puis desous le menton double
Fourchie de figure iolie
Est la belle gorge polie
Sus les espaules descendans
Blanche plaine et si estendans
Que fosse ne sur os n'i pert
Mais cuir cler net et appert
Est toute oniement prenant
Par desous sont li bras devant
Taillies. si mesmement
Que la force d'entendement
Ne les pourroit miex deuisser
Tant y seüst bien auissier
Par devant ou me la poitrine
Sont que par actine
Les mameletes esbahies
Dures poignans entreloingnies
C'est li tresors aus urays amis
Ou amours en sa garde y a mis
Et sont pour tenir en valour
Gardes par moiste chaleur
Qui les maintient sans amatir
Tierce ne les fait pas blesmir
Ne midis qu'ancor d'assés
N'estoit venus ne trespasses
Ainz estoit en prime d'eage
Et puis par le iolis corsaige
Gent et droit taillie par mesure
Tout en aval sous la ceinture
Que un pou l'estraignoit devant
Dont la boutine souz levant
Et les mameles en .i. point
Comprenoit en hauteur a point
Puis estoient li costé tout droit
Tailliez en alaut a droit
Sur les rains le charnu et plain
Du remenant me dais a plain
Et puis la iambe et piez petis
.I. pou charnus dont appetis
S'esforcoit qui la regardoit
Apres souuenirs recordoit
Comment toute jour aiornee
Estoit sa biauté aournee
De maintien bel et gracieus
Dont li gens cors delicieus
Est gardes plus seurement
Apres acorde proprement
Quanques renons et los disoient
Quant sa grant biauté tant prisoient

Coment amours chace dedens le boys de ionnece quant touchiers
ot ce entendu
Et gouters
plus n'ot atendu
Ainz sont friant et esueilliet
Et pensent qu'il sont traueilliet
Lonc temps pour nient en vanité
Mais s'il treuvent humilité
En baissant gouter goutera
Ce que touchiers enseingnera
Jamais le cuer en fait desfance
Ne les passera d'ignorence
Qu'il querront deduit en la chace
N'est mais drois que li cuers debate
Qu'il fuient selonc leur entente
Ainz doit vivre en la douce atente
De deduit qui est non pareux
Et de quoi cilz sens tout par eux
Si eureusement seroient
Raempli que miex ne querroient
Quant pities madame mouura
Tant qu'a moi sa grace esmourra
Que me venra merci donner
Pour plaisenment guerredonner
Le seruice de vrai ami
Mi. sens quar chascun pour son plaire
Desirroit son office a faire
Ou plus cuidoit deduit avoir
Ainsi ne savoie ja voir
Que faire ainz estoie esbahis
J'estoie par mes sens trais
Qui me deussent gouuerner
Mais amours qui pas seiourner
Ne veut tant que m'ait mis a point
Se rembat sur moy en cel point
Et pour recommancier l'asaut
Hue bas et pensee saut
Si me prent et m'a griement mors
Car touz mes sans s'en est fuis
Et sui aussi qu'esuanuis
Lors que je fui pris de pensee
Dont ne puis plus estre tanssee
Ma ionnece au buisson plaisant
Ou tant m'iere aler aaissant
Quar je sai bien qu'amours pense
Qu'il est issues hors d'ingnocence
Bien voi que voidier me couvient
Lors sail hors que quant me souuient
Selonc ce que pense avoie
De la belle plessant et gaye
En qui parfaitement compris
Est tout quanqu'il afiert apris
Il m'estuet changier contenance
Et ce me met en grant doutance
Que bien voi somme laisse prendre
Qu'il me couvendra trop aprendre
D'angoisse ainz que puisse monter
Si haut qu'elle weille aconter
A moy. et ce me fait peur
Car je vis de l'estat seur
Qui m'iert de tout anui tenssant
Dont se complaint mes cuers penssant

Belle et bonne entierement.

Tresor de joie et d'onneur.

Or ne puis je longuement

fuir contre vostre amour
Li temps est uenus.

si me rens pris et tenus vaincus.

Ordenez ent.

Vostres gent corps m'esprent.

Et si prans en vos valour

vouloir d'amer loyalment.

Espoit prens en vo douceur
d'estre retenus.

Or soit pitiez mes escus

se raison le vous desfant.

puis qu'a vous me sui rendus.

Ordenez ent.

Or m'oes piteusement.

Dous cuers a qui nul anui tour.

Ne puis vivre bien le sent.

Se je n'ai briement retour

d'estre secourus.

s'il vous plais je sui perdus

ouurites joieusement

pour ce pitié audessus.

Ordenez ent.

En secres dis ha; belle et gente
Sage plaissans or est l'entente
Du tout a vostre dous vouloir
Que sanz pareil en biauté pure
Estes de toute creature
Flours florissans et c'est du mains
Car nus entendemens humains
Ne vaut. puist penser n'antendre
A la bonté de vous entendre
Bien voi que vostre dous dengier
Fera amours mon temps changier
Je ne pourrai vers vous fuir
Se mors me devoit anuir
Couuenra qu'amours me praigne
Par vous et estat que j'ataigne
Vostre vouloir quant pris m'arés
Je ne sai se ja jour sares
Comment amours me demenra
Mais tant que par vous venra
Mort ou ma sente ou joie
Vueil prendre en gré ou que je soie
Mais ce m'esmaie trop sanz faille
Que paour ay que ne vous chaille
De ce que j'ay a endurer
Dont me laissiez ainsi durer
Ne vous chaura comment ce soit
Ne pour quant s'il ne vous plaisoit
Le mien seruice a recevoir
Ne puis vivre je le sai de voir
Ne puis estre de mort rescous
Et seront li bon ames tous
Qu'amours m'a ja mis au devant
Quat s'il vont vo cuer esleuant
Que les metres encontre mi
Riens est de ma vie et demi
Fins cuers si n'i prenez pas guarde
Mais se pitié vers moi regarde
Tant que voussissiez amer
On me devroit bien blasmer
Se jamés contre vous fuioie
Mais ne sai en moi trouver voie
Comme je puisse avenir
De ce que .i. seul souvenir
De moi recevoir vous venist
Quar je sai bien qu'ancore vit
De vous riens qui par amours veigne
N'il n'est drois qu'il vous en soueigne
Car n'estez d'amoureus couvent
Encore ainz v premier iouuent
Vous tient nature qui a mis
En vous biens plus c'onques promis
N'avoit a matiere ordener
Car tant se vout de vous pener
Que a vous fourmer si noblement
Mist son pooir entierement
Et tout son sans et se savoit
Faire ainsi belle et se elle avoit
Matiere disposee apoint
Jamais n'en venroit en cel point
Car tout a souhait en vous vint
Et de age entre .xvi. ans et vint
V point que chaleur en souvint
Fait biauté croistre et espanir
Et donne apetit et plaissance
N'onques n'eüstez connoissance
Que c'est ne d'ami ne d'amer
Dont te tendroie a encemuer
Vouloir premiers bien pour voie
Tant atendroie que je morroie
Si est grant peris de l'enprendre
Car bien voi se me lesse prendre
J'entreprendrai trop grief fais
Ha; amours est ce de ces fais
Ses tu de tiex reuiaus iuer
Quant pour moi se jone cuer
Me veut prendre cest outre raison
S'il y eüst juste achoisson
On te peüst bien excusser
Mais ta vie veus faire muser
Si haut que je sui ja assés
Du considerer  lasses
Tu me veus bien faire au vent tendre
Quant riche. sage. jonneet tendre
A moy qui sui uns enfancons
Veus faire amer ceste lecons
Ne me sera ja repetee
Ains m'en fuirai ceste levee
N'ai cure d'estre pris s'ay droit
On dit que tu donnes a droit
Pareil a chascun selonc li
Mais c'est faus car en vers celui
Ne fui ne qu'estains encontre or
Se tu m'auoies en restor
Li prisse se savoit raisons
Ainssi di quar onques mais hons
Ne fu si griement asaillis
J'ere du buissons saillis
Pensee m'en avoit chacie
Et amours qui m'ot dechacie
Tant qu'an j'ere traueillies
Doutiex pensis desconseillies
Voiz encontre les chiens fuiant
Par son dous amoureus debat
Le chemin cointisse m'en bat

Moult me plut au commancement
Cointisse. si qu'antierement
Selonc mon povoir m'i tenoie
Et pour verité je y prenoie
Plaissance en tant qu'antre la gent
Me faissoit contenir plus gent
Car courtoissie avec franchisse
Mainnent avec vraie cointisse
Et pour ce est si plaissant la voie
Et a roy plus c'onques n'avoie
Auant qu'amours m'eüst meu
Ce ioli chemin conneu
N'onques avant esté n'avoie
Fors tant sanz plus quant je veoie
Ceus qu'amours i avoit menez
Iolis. joians. gays ordenez
Et que ueoie que leur fait
Erent en toute honneste fait
On dissoit bien ce que ce faissoit
Amours qui les y conduissoit
Dont moult me plot a grant merveille
L'ordenance qui me conseille
A moy maintenir cointement
Mais amours qui moult aigrement
Me chacoit rioit aprés moy
Lors saillent chien sanz nul abay
Plaisance acueurt et vouloirs saut
Souuenirs vient pensers m'asaut
Renons s'escrie et amours corne
Lors se tienent pensis et morne
Mi sens regars est arrestez
Oirs d'escouter aprestez
Gouster estoit tout entrepris
Touchiers vouroit ja estre pris
Et flairiers. dont plus n'i a mais
A fuir je les ay perdus
Lors s'en fuit mes cuers esperdus
Quant qu'il puet se va d'eulz gaitant
Mais amours qui le va coitant
Par sa force me ramenoit
Ou biauté coie se tenoit
Et lors que regars l'ot veue
Li a sa soif si fort creue
Qu'au lieu amoureuus regarder
Ne se puet ne me veut guarder
Tant plaissenment est detenus
Que ydropiques est deuenus
Et bien a son contenir pert
Quar nient plus que ydropiques part
La soif qui l'engoisse en buuant
Ainsi quant biauté est devant
Regars n'est de sa soif deliures
Ainz a plus soif com plus est yvres
En sucant plaissance buuoit
Et quant plus le voit plus le seche
C'est yvrece qui touz jours leiche
En soy mordant se va lechant
Et en beuant se va lechant
C'est ydropisie amoureuse
Et yuresce la desirreuse
Qui fait esioir et doloir
Qui en suscant delant le voloir
D'ami le plaist de couuoitisse
S'ilz boire la chaleur atisse
Qui fait le cuer frire et larder
Quant s'entr'oublie a regarder
C'est amoureusse ydropisie
Ceste deduissant melodie
Estoit ce qui si me doloit
Regars qui fuir me vouloit
Ainz menoit a quelque paine
Vs biauté qui iert la fontaine
Ou il buuoit sanz saouler
Onques n'i lessai a aler
Pour les chiens. Aincois par mi eulz
Au douz gent cors deliciex
Apercoi lors pour miex choissir
Sa noble biauté a loissir
Et pour vëoir com plus le veoie
Plus me plaissoit et me prenoie
Com papillons a la chandelle
Et n'estoit ce pas merveille
Quar en la phisosonomie
Plaissant prometant amie
Et espoit de vie et sustance
Et si gracieuse semblance
Qu'an voit la couleur du viaire
La bouche riant debonnaire
Esperer grace me faissoit
Et trop doucement m'apaissoit
Li regars dous et amoureus
D'uns iex bruns. ses gay. et riens
Si par caus pour souef ouvrir
Corps pour cuer traire et descouurir
Qu'il plais a tous vrais amis dont
Liez et joiaus dissoie adont

Fins cuers dous quant paieront
Vostre oeil ce que il m'ont promis.

Se faus entendre me font.
Mors sui je n'ai plus d'amis.

Et ce par eulz sui trais

par promesse en atraient

je say bien ou ament.

se rende pris.

Car si plaisant douceur ont

en leur dous regars compris
Quant sentir mon cuer refont.

Mes cors est en vigueur mis

et je sui si esbahis

de joie en eulx regardant
Que tuit mi sens mi laissent
se rendent pris.

Ainsi mi debteur
je les ai em pleige pris.

Dont se vos cuers ne respont

pour eulx je sui desconfis.

si weilliez gent corps faitis

a moi pou euls faire tant

que vo vouloir en auent

se rendent pris.

Ainsi gayement entrepris
En vëoir ma dame de pris
M'aseuroie et deuissoie
Et en boy pensoie et dissoie
Qu'au cors si gent et si parfait
Ne povoit avoir riens par fait
Fors douceurs et humelite
Si mi aseurai pour pitié
Que je pensai qu trouueroie
Et en la fin quant je pris seroie
Et que la seroit mes retours
Adont laissai del tout le cors
Ne sot mais c'un poi trestourner
Lors commance amours a corner
Si chien saillent amours semont
Et me queurent sus en .i. mont
Je reculai comme esperdus
Car je avoie mes sens perdus
Regars fu a cel assaut pris
Car plaissance qui l'ot seur pris
Le tient si par ydropisie
Qu'an la maladie prise
Ne se pot aidier ne mouvoir
Et oirs ert tenus pour voir
Renons et los l'ont abatu
S'avoit il assés debatu
Tant que nul ne l'en doit blasmer
Prins est amours le fait amer
Mi autre sens si esbahi
Erent com s'il fussent tray
Si que ne se sorent deffendre
Ainz sont pris de iex a amoureus rendre
Par un temps sousfrante cest estour
A pris mes cuers fuite et destour
Comme espaoures et douteux
Mais li dous venerres soutiex
Amours qui tant prent et entristre
.II. leuriers qui erent au titre
De maniere touz resemblans
Estoit espoirs et dous semblant
Descouple et a moy les envoie
Dont m'arestai enmi la voie
Sans moy nient pour eulz esmaier
Quar quant les oÿ abaier
Si com semblans espoir amaine
Pour melodie souveraine
Les escoute ententiuement
Car espoirs si ioieussement
Plus que nulz autres chiens abaye
Qu'il n'est nus cuers qui ne s'apaie
En lui escouter et ouir
Dont mon cuer faissoit esioir
Ses abays quant il glatissoit
Que aussi qu'au premetant dissoit
Ha; qui te muet a contrester
Aus biens qu'amours te veut prester
celi en qui asseures
Pourras tant d'onneur recevoir
Que se tu fais bien ton devoir
Tu iouiras en l'otroi de grace
De l'amour celui qui tout passe
Le monde quar quant qu'il comprent
A si douce amour ne se prent
Adont avras en ton deduit
Quant que raison de bien conduit
Avec le povoir de nature
Ha qui n'avroit de sa figure
Que pensser et le souhaidie
N'est ce assez pour lui aidier
A lui ou uouloir esioir
Plus d'assés que d'autre ioir
Regarde l'amoureus viaire
Criens tu que si bel saintuaire
Ne soit toute douceur enclose
Couars est qui enprendre n'ose
Pour li un petit a tenir
Ce dont grant bien li puet venir
Et s'un poy est au premier dure
Sueffre tien te a moy et endure
Amours t'aidera et pities
Et si li di s'ert verites

S'en vostre douce figure.

Dame est escondis muciez.

C'est deceuans couuerture.

C'est marchiez de souspresure.

ou amis est engignies.
S'en vostredouce figure.

vos dous semblans asseure

et se plus le dechaciez

n'est ce raison obscure.

S'en vostredouce figure.

A ce dous abay arestez
Et touz de la tendre aprestez
Touz cois ou chemin me tenoie
Quar tant de seurte prenoie
Es promesses qu'espoir faissoit
Que mes cuers auque s'apassoit
N'estoie mes espeures
Aincois dissoie asseures
Et par moy de voulenté saine
Ha; belle de tout bien fontaine
Vrais essemplaire de biauté
Parfaite en sens et en bonté
Cuer dous tant m'est bien avenu
Quant amours pour vous m'a tenu
En chace pour moy pour vous prendre
Quar lors qu'il vous plairoit entendre
Moy tout imparfait parfaire
Plus de biens ne me pourroit faire
Raisons Fortune ne nature
Ha; flour de toute creature
Tant aroit plus qu'a souhaidier
Cilz a qui vous uoudriez aider
Car il aroit j'en sui touz filz
Joie honneurs deduire et profis
N'i a dont fors de bien servir
Pour noble amour deservir
Et de loial cuer enbracier
Asses me pues dechacier
Dame connoistre entierement
Car se chascuns naturelment
Biaute quiert et sans et bonte
Et vous avez tant seurmonte
Je ne doy dont estre repris
Se plus fort sui d'un autre espris
Pour ce me rent bien me doy rendre
Je ne me quier jamais desfendre

Ou point qu'em cel point estoie
Et en pensee dont m'arestoie
Ou semblans et espoirs me mainnent
Et a leur plaissir me demainnent
Comme pris sans autre debat
Doutance sur moy se rembat
Et entre mes pressours de boute
Et depiece l'entente toute
Et biens qu'amours m'ot prestez
En dissant es tu arrestez
A croire espoir le deceuant
Sur ce que il te met devant
Les promesses de courtoissie
Saches qui en espoir se fie
Souvent se treuve deceus
Se tu as les dous iex veus
Ta dame et son vis debonnaire
Le cuidez tu pour ce atraire
A ce que elle te weille amer
On la devroit bien blasmer
S'elle metoit s'amour en toi
Se tu as par regars senti
La grant biauté dont elle es plaine
Je te liuerrai assez paine
plus que tu ne porras porter
Souvent fait fol reconforter
Sans donner la promesse en vain
Il a assez plus de leuain
En sa douceur que tu ne crois
Se li maintiens est dous et cois
Li cuers est orguilliers et grant
Bien est de toi ocirre en grant
Qui pour .i. seul espoir emprerendre
Veus tes fais com toy faire prendre
Arriere m'a dont tire
Et en tirant ai soupire
Car espoir d'une part m'ognoit
Et doubte d'autre me poignoir
Ainssi a moy contrebatoie
Et en ce grant debat metoie
Sur ma dame tout le descort
Et pour trouver plus dous acort
Est ce que sus lui le voult prendre
En moy dissoie sanz mesprendre

Mon cuer qu'a douce combat

pour vos dous servisce emprendre
aidiez cuer dous a desfendre

pour apaissier le debat.

weilliez en vo merci prendre

mon cuer .qu'a douce combat pour vos dous servisce emprendre.

Car ou dous espoir l'embat.

Doute ne le laisse entendre

ainssi ne say a qui rendre.
Mon cuer qu'a douce combat pour vos dous servisce emprendre.

Toutes fois doute de faillir
Me faissoit plaindre et tresaillir
Couleur muer et contenance
Car quant vienent en remembrance
Je tresail et tremble et fremis
Et espoirs y vienent au devant
Lors me va li cuers souleuant
Si chante et ris et bale et dance
Ainsi en diuerse maniere
Me couvient estre celle heure
Une fois chante l'autre fois pleure
C'est l'estat aus nouuiaus amis
Qu'amours en ceste chace a mis
C'est le languereus aus amoureuus
Et qui le veult nomer pour eluls
Par droit est li mos desguisses
Que nulz tant soit bien avissez
Ne set les proprietes dire
Ne les contenances descrire
Or veult or ne veult or le grieue
Or li plest or se siet or se lieve
Or promet loiauté estable
Sur voulenté ferme et muable
Ainsi comme en ce point estoie
Ne fuioie ne arrestoie
Ne ne savoie que fin prendre
Amours qui me fait emprendre
L'amer et a laissier le cours
Vint en manniere de secours
Et touz ces chiens a amenez
Lors corne a lui prenez prenez
Puis s'escrie hars il est pris
Adont fui forment entrepris
Car chascun d'eulz me mort et prent
Plaissance esmuet vouloirs esprent
Renons encore les conseille
Pensers mort. souuenirs reueille
Samblant atrait espoirs promet
Et amors forment s'entremet
De moi prendre sans plus blecier
refiert avec sanz menacier
Des graces de ma douce dame
Dont n'es merveille se ma dame
Le quiert car soutilment y trait
Les roses qui cueillent atrait
Et cis atrais en atraiant
En aloit doubte atraiant
Car com plus croissoit vouloir
Tant fait doutance maint douloir
Cuer qui semblent et espoir tienent
Qui les nourrissent et maintienent
Si tres plaissenment que touz dis
Pour doutance d'estre escondis
N'entrelaisse a estre amoureus
Pour ce cilz atrais sauoureus
Qu'amours me metoit au deuant
Aloit si mon cuer esmouuant
Quantre les chiens s'abandonoit
Ne pour les cops qu'amours donnoit
Ne s'aloit de riens esmaient
Ainz l'aloit espois supaient
Si doucement que hors boutes
Estoit doutance nient doutee
Et tant la fist de moi voidier
Qu'il  m'enbat par force en cuidier
Qui ert ou bos la quarte voie
Dont je parle avant avoie

Commant amours et ces chiens qu'il avoit o soy pristrent l'amant qu'il avoient chacie pris sui la chace est afinee
Amours pardonne destinee
M'a vaincu et c'est mes profis
Car or sui ge de ce tout fis
Que miex en vail et doi valoir
Et lors quant a son douz vouloir
M'ot pris et saissi plainement
Si m'a faite moult noblement
Onques d'iluec ne se parti
Si comme aprés chace apartient
Mon corps sans plus a sa part tient
Et vout que ces oeuvres tenist
Et ces fais touz jours soustenist
Qu'il couvient que li cors soustienne
Les fais d'amours quoi qu'an aveigne
Et les perilz et les deduis
Selonc ce qu'il est conduis
Pour ce li corps li demourra
Si me semble qu'il me honnorra

Apres si comme a chace avient
Que repaistre les chiens couvient
Amours l'os kot et les issues
Qui aus entrailles sont tissues
Donne aus chiens et mon sanc a boivre
Dont ne fust nul qui peüst croire
Comment je estoie demenez
Quant chascun des chiens amenez
Eu pour leur char de moi mengier
Ne je ne me peu reuengier
Ainz suesfre comme vrai martire
Qui voit aus chiens departir
Mon corps dedens et degaster
Et plaisance mon cuer taster
Et tracier mon sanc et suscier
Et vouloit lors sanz menacier
Tirer encontre lui aus dens
Il ne demeure riens dedens
Mon corps dont n'aient lor assés
Pensers sans point estre lasses
M'a ja pris que tout mon sanc trait
S'espoirs ne m'i mesist entrait
Mal me fust ais tant l'e je cher
Qu'il ne me fait fors delechier

Quant li chien furent abuure
Amours a mon cur dessevré
Et ma voulenté ensement
Et le donna entierement
A la douce gente parfaite
Par cui chiens la prise fu faite
Et voust que de ma voulenté
Et de mon cuer qu'il m'a oste
Fust dame si tres ligement
Que nulz fors elle seulement
N'i peüst hausaige mener
Et qu'an li servir et amer
En s'onneur guarder me meisse
Loyalment tant que je vesquisse
Par quoi monter peusse em pris
Et je dame com loyaus pris
Rendus a vous sans riens mesprendre
Weil vo noble seruice comprendre
Com cilz qui sur li n'a povoir
Dame et se vous povez vëoir
Qu'a mon povoir mon devoir face
Pour Dieu que vo cuer ne debate
A moy pour vostre retenir
Et se ja a ce puis avenir
A tel sans que par mon defaut
S'il n'est il pas hons qui ne faut
Mespraigne en aucune maniere
Madame desirree et chiere
Plaisse le vous a corrigier
Et se i a ne puis esligier
Tant de biens en moy que je doie
Vostre estre au mains se je povoie
Pour nulle paine a ce venir
Biau le uauroie soustenir
Si prenez coulente pour fait
Car par vostre gent cors parfait
Fins cuers dous sui a ce menez
Vostres sui or en ordenez
Par pitié non pas par raison
Pris sui jonnes et de saison
Pour plus en vous seruant durer
Et ce se vient a l'endurer
Tant sousferai qu'a dire voir
Bien vous pourrez aperceuoir
Qu'emsement de cuer voulentieu
Et se me veés ententieu
Fins cuers a emprendre ces fais
Pour Dieu dame que mes biens fais
Ne soit perdus par cruauté
Car se par vostre grant biauté
Sui prins et en amour mendie
Pensez que de ma maladie
Estez causse dont ensement
Soiez cause d'alegement
S'arés vostre amis amonte
Car en l'espooir de vo bonté
Cuer dous me sui rendus et pris
Et pour ce dont se j'ai empris
Si haute amour a deservir
Et je ne puisse tant servir
Que j'en deserue poi ne grant
Par pitié aiez en cuer engrant
D'aidier vostre serf a valoir
Car se mis sui a nonchaloir
Qu'an pitié ne me regardez
De mort ne puis estre gardez
Force nature ne ionnece
Liece deduis et richece
Ne me pourroient respitier
Or weillez mon cuer visiter
Fins cuers dous comment il vous plaira
Vez ci moy qui atendra
Mort ou vie ou vostre ordenane.
Et quant vous arez congnoisance
Comment par vous ay esté pris
Et com durement entrepris
Ay par vous en la chace esté
fins cuers dous par vostre honeste
Baissiez jusques a moy vos iex
Je ne quier ja demander miex
Ma dame que vo voulenté
N'avrai ami pou grant plenté
Se de bon cuer le me donnez
Et pour Dieu or me pardonez
Se je vers vous fui a prendre
Car je me cremoie a mesprendre
D'emprandre si haut a amer
Et si ne m'en devez blasmer
Car aprés tout l'afaitement
Bonne et belle parfaitement
Par vous que tout le monde prise
Amours sur moy a corne prise.
