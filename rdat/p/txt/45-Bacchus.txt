Gieffroy qui voit que la matire
De cestui monde mal s'atire
Faindre veult matire nouele
Selonc ce que Diex le reuele
D'un saint que l'en doit aourer
Deuotement et honorer
Car il est partout renommez
Et cilz est saint baccus nommez
L'en fait feste de pluiseurs sains
Mais saint baccys soit clers et sains
Fait et fait a de vertus maintes
Et plus que ne fist saint ne saintes
Et qui ses poinnes conteroit
Plus grant martyr le trouveroit
Qu'enul saint dont l'en volt puis lire
Et por ce a il quant au voir dire
Plus grant loier en paradis
Que saint nul qui la fust jadis
Ne qui puist jamais aussinc estre
Et pour miex la chose connestre
Dire vous veil sa sainte vie
Si que chascuns y estudie

Cist sains baccus selonc l'ystoire
D'oultremer vint
C'est chose voire.
D'un pays qui moult est loe
Nez d'une fille qu'ot Noue
Qui vingne fu lors apellee
Dont le non et la renommee
Est alee par tous pays.
Si n'en est pas son filz hays.
C'est saint baccus que je vous nomme
Mais l'en doit amer chascun home
A saint baccus va l'en requerre
Oultremer et partoute terre
Sa saintee si desclairie
Car il fait miracles et signes
Tel c'onques saint ne fist si dignes

Les muez fait jangoillier
Et les non veans rooillier
Les corrouciez fait esioir
Et les contrais corre et foir
Les desconfortez il conforte
A ceus que comme mort l'en porte
Fait il l'esperit revenir
Couleur et bon sanc maintenir
Et les malades seult aidier
Et les aduocas fait plaidier
Et si fait les couars hardis
Et les pareceus et tardis
Fait il aler isnelement
Et aguise l'entendement
Et a ceulz qui li font outrage
Le sens oste et parlerendage
Com oisel les fait puis les bat
Si qu'a terre jus les abat
Et les fait com demoniacles
Ne sont ce pas douteus miracles
Seigniez vous et recommandez
A Dieu et grace demandez
A saint baccus si qu'il la face
Car il a si tres douce face
Qu'il oint les corps et assouage
De toute doleur et malage.
Mais li dyables enuieus
Qui tous jors est malicieus
Par fausseté de mal estude
Sains bacus desraciner cuide
Et li metre a destruction
Par fole conspiration.
Et ainsi ot en tel maniere
Com Jhesucrist ca en arriere
Par les autres sains crestiens
Voult destruire valeriens
Neron et autre empereeur
Et li prevost et li maieur
Et les crestiens martrierent
Et diuersement les liurerent
A mort por la crestienter
Que Diex avoit fait et plante
Aussinc le malvais c'est le conte
Cuide a saint bacus faire li onte
Et a mene nouuiaus tyrans
La terre lor fair fouir ans
Por Saint bacus desraciner
Et metre a mort et afiner
Et propre instrumens l'ot baillie
Par cui l'en le trenche et trauaille
Hé las si n'est il mie rous
Mais sanc mellez est de corrous
Li cuers li font ou corps seuer
Puis le font en terre enterrer
A fesoers c'est dur a oir
Fouir le font et deffouir
Une fois .ii. ou .iii. ou .iiii.
Por li du tout au tor abatre
En tel guise l'en le tormente
Qu'il n'a membre que ne s'en sente
Du pié dessous dusqu'a la teste
Li demainnent tele tempeste
Les mauvez tyrans despiteus
Tyrans ne furent mie tex
Nis ceulz qui les sains
A mort mirent
Onques tel cruauté ne firent
Et les tyrans vous nommerons
Que l'en apele vignerons
Qui vont et viennent nuit et jor
Sans trieve faire ne sejor
Chiez sa douce mere bacus
Ses cors coubes jusques as cus
Recourciez devant et derriere
En faisant rechignie chiere
L'un cope de sa sarpe et trenche
Ce qu'il consuit de branche en branche
L'autre fiers et a terre porte
Puis la lie d'une cohorte
Grans cops de toutes pars li rendent
Et puis la lient et estendent.
Por ce qu'il la face brehaigne
Ja oït ce quele ne se plaingne
Mais doucement sueffre et endure
Le grief la paine la laidure
Que li fait cele gent malvaise
Qui ne scet boire que ceruoise
Ou courre au vin de buffet
Por ce tele paine li fet
Quel ne porte le sauoureus
Errant de vin qui n'est pas pour eulz
Dont por ce qu'il ne boiuent mie
Le vin pur mais le fet de lye
Il vouldroient qu'ainsi feüst
Que jamais vigne fruit n'eüst
La doucour mie ne connoissent
Du bon vin et por ce ne cessent
De faire sa mere contraire
Por quoi el ne puisse tant faire
Mais combien quel soit tormentee.
En tele guise et demenee
Et entre pierres enchaciee
Et puis rooigniee et tailliee
Et puis fouie et refouie
A grant paine et a grant havhie
Diex cil qui toute chose enforce
Tel pooir li donne et tel force
Que par les pierres oultre passe
Sans ce que se corrompe ou quasse
Et en brief temps et po de terme
A tous demoustre son dous germe
Germe qui n'est pas secourion
Aincois l'apele bon bourion
Et ce borion qui se borioigne
Qui de soy miex verdour done
Et ce sont du bourion .ii. filles
Qu'en nome fueilles et veilles
Ces .ii. filles sont moult iolies
Et de leete reuerdies
Et moult de gent en sont a faire
Por aux et por sausses deffaire
Mais qu'il conques tel chose fait
Il est murtriers et se meffait
Quant .ii. si tres jones filletes
Comme fueilles et uielettes
Fierent et frapent sus et jus
Pour traire de lor corps le jus
Ce sont tryans
Qui ne sont preus
Qu'en nomme ausi uiers et keux
Pitie n'ont ne compassion
Tout metent a occision
Por la bouche et le ventre pestre
Mal fait pris de cel gent estre
Qui a tel maluaistie s'amort
Com de metre telz suers a mort
Cil les achatent car vendues
Sont les vielles par mi les rues
Qui les broient et qui les crient
Et puis ces tyrans les occient
En signes dont comme t'ai dit
Cil tyrant sont de Dieu maudit
Mais riens n'en vault lor maluaistie
Car le bougoing est si haitie
Qu'il gete les grapes fourmees
Des aulliertes encourtinees
Et de verdure rauerdies
Et puis aprez sont tost flories
De fleurs si tres dous odorans
Que la n'est venin demorant
Aincois port l'oudor gracieuse
Trestoute chose venimeuse
Quant l'oudor de sa flor espart
Hors de la vigne le depart
Et de cele flor le fruit n'est
Du quel on puet dire qui n'est
Fruit si bon ne si gracieus
Si sades si delicieus

Salemon qui bien se savoit
Prophecie fait en avoit
La vigne dist il vers estre
Flors fait d'onor et d'oneste
Qui oudeur rentent si soeue
Qui tout venin jus a mort greue
C'est donques le fruit honorable
Dont l'en sert largement a table
Et fait on honour
Aus greigneurs
Et a tous princes et seigneurs
Et de fruit est de tel venue
Que sa force en est espandue
Par tous pays partoute terre
Elle y vient ou l'en la va querre
Car l'ennemi qui ce regarde
A qui demeure moult et tarde
De tel fruit du tout au bas metre
De barat se veult entremettre
Si qu'entour sa grape fourmee
Fait venir souvent la gelee
Vens noif et grelle le fait bruire
Dont souvent fait la vigne cuire
De froideur c'est le keu macaire
Et tous jors oevre par contraire
Mais souvent contre ne lie grieue
Car d'eulz la vingne en fruit eslieue
Et li la deffent de froidure
Adont li ennemi parjure
Quant il voit cel fructefiance
De pluie y enuoie habondance
Dont il fait a destre et senestre
Grans chardons et espines crestre
Et mauuaises herbes assez
Par quoi le dons fruit soit quassez
La vigne du tout estoufee
Et la saueur du fruit ostee
Et tout mis a destruction
Mais il faut a s'entencion
Car deux bones gens y enuoie
Dont chascuns la vigne netoie
Des mauuaises herbes creues
Par les sercleeurs sont tolues
Et pour une seule denree
De vin la sont une Iornee
Ne vit a la nuit ne s'en viegnent
Mais le vent et le chault
Soustiennent.
Et la tempeste sus et jus
Por une denree de jus
Et cele liqueur qui degouste
De la vigne qu'en sache et boute
En la guise que tous ai dit
Et sout sueffre
Sans contredit
Et endure cele tempeste
Qu'en li fait des piez
Jusqu'a la teste.

Dont quant li ennemis ce voit
D'un autre torment se poruoit
Afin que la vigne destruite
Soit. il pourchace quel soit cuite
Et de gelee et de grelle
Qui li chieent sus pelle et melle
Puis de tonnoirre et de foudre
La cuident mettre tout en poudre
Ou au mains aucune partie
Et a ce mettent estudie
La vigne ainsi l'en la dechace
A la fin que l'en la defface

Uigne plainne de martyre
Qui porroit ces griez
Mauls descrire
O martyre martyrisee
De sarpes et trenchans
Decopees.
Par ces mauvais gloutons
Lechierres.
Acrauentee entre les pierres
De fossoert foie et de maigles
De ratiaus bechiee et aigles
Et d'autres oisiaus mainte paire
Te font maint grief
Et maint contraire
Chiens pouciaus
Et autre bestaille
Souvent te font mainte bataille
L'un te mort l'autre te menjue
L'un te giete l'autre te rue
De desrule d'yaue creusee
Et de connerres estonnee
Batue de foudre et d'espars
A descouvert de toutes pars
De vens tormentee et d'orages
Qui te font souvent griez domages
D'yaue de noif de gresil
Qui te font maint aspee bresil
Trestous ceulz qui por Dieu morurent
Tant de demartires ne recurent
Pour ce a la dolour de Marie
Bien est droit que l'en te parie

Elle vit son chier fil tempter
Et puis de Juis tormenter
Mais tant ne li porent meffaire
Qu'il ne trouvast a son repaire
Car au tiers jor resuscita
Et de la vigne est il ita
Car puis que la vigne
Est tailliee.
Et puis fouiee et refouiee
ll en sault le goust bel et gent
Dont l'en aboiure toute gent
Se la vigne n'est tant batue
Ne detrenchiee ne rompue
Que de quelque part vin ne doingne
Ou de rochele ou de gascoingne
Chascune ainee ou chascun an
Ou d'aucerre ou de Saint iohan.
A grant foison et habondance
Nous vient vin de biaune
Et de France
Ou de quelque part
De ce monde.
Chascune annee nous habonde
Et chascun an nous sont rendu
La langue a si estendu
Ses rains partout
Communement
Que vin ne cresse largement
Et grant l'ennemi voit la guise
Adont de pis faire s'avise
Vendengeeurs enuoie en place
Puis le mainne par droite trace
En la vigne por tout trenchier
Autrement ne s'en puet venchier
Puis coutiaus trenchans
Leur baille
Dont l'un decope
L'autre taille
Puis mettent ce fruit
En paniers
Que puis est vendus a deniers
Com Dieu fu et plus le partuent
Et aucunes fois
Le meinnent
Ce fruit qu'en ne doit
Pas mengier
Riens n'en lessent
Pour lesdengier
Pour ce souvent
Ains qu'il s'en lieuent
De trop mengier
Ce fruit se grieuent
Et ce qu'il ont pris
Gloutement
Gietent par dessous ordement
En faisant foires pes et vesses
Vendengeurs vendengerresses
Ja n'y tendront foy ne couvent
Qu'il ne s'en conchient souvent
Encor li font plus vilonnie
Cil tyrant plain de felonnie
Car par les mons et par les vaux
Font ce fruit de traire a cheuaux
Puis le font sus .i. fust abatre
Et de piez fouler et debatre.
Puis nouvel torment appareillent
Ou la nuit toute et le jor veillent
Por tormenter ce dous fruit tendre
Bon quanqu'il ou cors li font rendre
Si tormentez est a cele heure
Que riens que sa pel li demeure
Qu'el feu giete ou en la fange
Ce torment qui tant est estrange
De ceulz est presseoir nommez
Dont ce doulz fruit est assommez
Et par devant et par derriere
Dont aussint et en tel maniere
Que tout son sanc mist Jhesucrist
Hors par .v. lieus selon l'escript
Aussi par ce torment sans doute
De la liqueur
Me remaint toute
De ce doulz fruit
Qui ja ne chiee
Par ce couvent a grant hachee
Puis de pis faire s'entremetent
Car tele liqueur
Lors y mettent
En prison et close et fermee
Si que ou tonnel est nommee
Ou en autre prison iuree
Qui partout est tone apelee
Puis le deualent en labisme
Sans ce que fait
Ait mal ne crisme
Et en chartre laide et oscurs
Por faire li plus de laidure
Quant la demore a grant temps
Si li mueuent noise et contans
Ne ne le lessent seiorner
Mais de prison le font torner
En autre por plus erragier
Et ce apele on reechier
Et quant ainsi l'ont tormente
Et puis leue et adente
Sans avoir nule
Guarison.
Si li baillent une prison
Qui n'est quarree ne reonde
Qui si obscure est et parfonde
Qui n'est homme ou monde vivant
Que se la estoit longuemant
Que ne de froit ne
Morust briement
Je le vous di a escient
Tant est cilz liex
Et frois et haulz
Teulz prisons sont
Celiers et caues
Estoupez sont la les pertuis
Les tapis mis devant
Les huis.
Si qu'air ne chaut
Ne puist venir
Por faire la liqueur venir
Qui de la langue est descendue
Et soffre a tous.
Et abandonne
Et tous leurs pechiez
Leur pardonne.
Ou hanap se donne pour boivre
Et en voire c'est chose voire
Et en veillant de toute guise
Veult il que la
Liqueur soit mise
Mais au plus tart
Si con Diex voult
A tous abandoner se voult
Son corps ouurit
De .vi. parties
Pour sauver des
Homes les vies
Ainsinc sueffre
Percier sa robe
Car il ne veult pas
Qu'en la robe
Pour ce sueffre qu'en la pertuise
Et que d'eulz sa liqueur l'en puisse
En queues en tonniaus en iates
Dont puis les gens
Chieent a pates.
Et demeurent ainsi cheu
Quant de ce goust
Ont trop beu
En .v. liex fu bien Dieu percie
Mais en plus de .v. est hercie
Le tonnel qui ce vin entonne
De queue ou tonnel
Puis en tonne
Toutes pars percie par couvent
En plus de .xxx. liex souvent
Sans faire noise ne murmure
Tout ce paciaument endure
Et quant il est
Jusqu'au fons trait
Le remanant de la l'en trait
Qui de tel force est par son fait
Que on en fait vin de bufait
Autrement dit le vin pendu
Qui aus povres gens est vendu
Si que de li n'est riens
Sans fable.
Qui ne soit bon et porfitable

Dont qui ceste liqueur
veult prendre
Bien a point le bon sanc enend 
Fait la bone complexion
La complexion bone et fine
A bone vie l'ame encline
Et la bone vie li donne
Bone mort et raison s'adonne
Que qui bien muert
Par droit doit estre.
Avec Dieu ou regart celestre
C'est Jhesucrist
Qui la vigne est
Dont ceste liqueur
Douce nest.
Qui ca en terre descendi
Et par le conduit se rendi
De la virge dame
Sans doubte
Qui bleciee n'en fu ne route
Car du saint esprit cultiuer
Fu non pas d'ome laboree
Ceste vigne est
Nostre sauuierre
ui vin fait croistre sous la pierre
A li venins faire priere
Qui vin li doinst a liee chiere
Si que nous n'i puissons faillir
Et dehors la face saillir
De caues de tonniaus
De queues.
Car toutes les clez
En sont seues.
Et des celiers et des prisons
Son puet faire
Nos garnisons
Rompie puet chartres et liens
Donques tuit cil qui sont cy ens
Priez la vingne quele entende
A nous si que son filz nous rende.
Saint baccus donne sans vendu
Dont nous buuons col estendu
Comme grue son dous buurage
Qui mainte grant soif assouage
Et par la seue grant merite
Nous ottroit tous jors vin d'eslite
De quelque pais qu'il li plaise
Car de cydre ne de ceruaise
Gieffroy qui ce dit fist n'a cure
Tant comme vin de vingne dure.
