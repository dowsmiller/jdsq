Royne du mont chiez ainsi est apelee
Saint pere i tient sa clef saint Pol i tient s'espee
Mais par enchantement est deca translatee
Ou l'en ret et rooingne et robe a randonnee

Le pape de Romme est souuerain de l'eglise
A qui crestienté est subgete et sousmise
Vicaires est de Dieu mais en France s'i deuise
Dismes de guelphes qui ont mais n'i fu prise

D'une part il assault et d'autre escommenie
Pour ce que de son droit il lye et si deslie
Et pape et emperere si veult que l'en le die
De loys de bauiere ne s'i acorde mie

Dv pape croit qu'il soit saint et juste personne
Car le pooir de lui par toute terre sone
Il fait tout bien et droit ou s'il prent ou s'i donne
Mais guilelme geut a ce pas ne se donne

Prouuendes done il dignitez benefices
Aus riches et a ceulz qui moult ont de delices
Mais des clers souffisans met on bien hors des lices
Quant des fox sages fait et des sages fait nices

C'est tout droit quanque fet ce seroit symonie
Car tout partout est sien mais la povre clergié
Des benefices dit que droit n'est pas partie

Faire et defaire puet par .i. petit d'escroe
Avec ses cardinaus qui font entor sa roe
Mais d'aise n'est pas comme poisson qui noe
Car il n'ose saillir n'istre de sa cadot

Li frere cardinal avironent le pape
Et le gardent de prez si qu'il ne leur eschape
Mais chascuns d'eulz en prent ou tout ce qu'il atrap
Car qui ne puet humer mestier li est qu'il lape

Cardonaus si sont dit cardinaus com cardonns
Car par eulz tolt et oevre li papes ses pardons
Mais chardons chardonnaus interpetrent chardons
Car il eschardent gens et prennent aus lardons

Li prelat sont sacre et por ce font le sacre
Doien et chancelier chantre et archedyacre
Dismes et rentes ont et de terre mainte acre
Mais de leurs bochis font souvent divers macacre

Pour leurs eglises ont li prelat mainte painne
A tours et a palais l'en les mainne et promaine
Mais de leurs dismes ont
Et les seigneurs souuent sans entamer les sainne

Li prelat jurent tuit garder entierement
Leurs drois de leurs eglises en leur commencement
Mais prelas obeissent trestout naturelment
Plus au roy a garder a droit leur serement

Li prelat sont pastour por ce nous couvient prestre
Lor subgiez et en ce faisant le font congnoistre
Leurs pastours mais plusors font messoneurs estre
Veulent por leurs brebis mordre a destre a senestre

Intre ces prelas prent primas et partiarchs
Qui de l'autrui sont riches et me tient en leurs arches
Mais au restituer se de rendre les charges
Il oent bien sans fait quelque part que tu marches

Li clere qui sont rente li seculier chanoine
Li regulier aussi blanc et gris et noir moine
D'aumosnes viuent il et du Dieu patremoine
Mais dire leur souffist au moustier une antoine

Les benefices ont le gros avec la gresse
Et de leur droit avec nulz d'entr'eulz ne s'eunesse
Mais au moustier ne font ne grant chant ne grant presse
Ne des povres aussint ne leur chaut qui les pesse

Cure parochial puis qu'il a cure d'ame
Quant il est a son prosne il ne toult a nul ame
Mais mains aimme le clerc qu'il ne fait le bigame
Plus des mors que de vis chante a la haute game

Quant clerc est couronne il prent de sa partie
Dieu et a lui se tient homage li affie
Mais cilz renonce a ce qui aprez se Marie
Et a marchié se joint en delessant Marie

A Paris viegnent clerc et lai por estudier
Dont a leurs parens font les bourses deslier
Mais pluiseur leur loez miex aimment oublier
Et bouchlers ot motez et les gens plaidier

Sans livre vont souvent itel clerc a l'escole
Et ceulz qui prestre sont et qui portent estole
Mais pis leur concubine tiennent il en geole
Et les dez la tauerne souvent qui mains afole

Cil de religion qui terres ont et rentes
A Dieu servir leur corps mettent et leurs ententes
Mais pluiseurs marchiez font dont sans los il ont ventes
Mais de fames souvent estranges font parentes

En leurs maisons les voi des mains signifians
Et dedens leur moustiers leurs chiez humelians
Mais hors ypocrisie ont et envie ens
Dont mains groucent de cuers qui des dens sont rians

Li povre mendiant quierent leur pain sans faille
Et si vont preechant mais non pas por la paille
Car plus a aise sont sans denier et sans maille
Que ceulz qui ont tresors et terres et aumaille

Jadis de povre habit estre vestu soloient
Et preechant a pié par les pais aloient
Mais sus les gras chevaus vont hui et se grassoient
Ce ne pueent nier car toutes gens les voient

Ainsi la pouerte vont preechant de bouche
Mais ce qu'il vont disant jusques au cuer leur touche
Il sceuent bien veoiur en l'autrui air la mouche
Et le leur mal celer plus que l'autrui reprouche

Il preechent partout a tous la foy divine
Mais plus des testamens sceuent il le couvine
Et herbergent le plus chiez roy et chiez royne
Ou la ou il verront plus fumier la cuisine

Il seruent a l'autel et por ce droit commannde
Que de l'aute il aient leur vivre et leur amende
Mais il fault que bons vins en leur mengier sespande
C'est rigle general tuit aimment ceste offrande

Ces riches gens souvent font de disners grans festes
Ou char ont et poisson et leurs viandes prestres
Mais se bon vin n'i vient qui fait lever les testes
Ja chancons n'en seront dites ne bones gracens

Rendues et nonnains filles Dieu et beguines
Font mains divers enclins en ploiant leurs eschines
Mais il prennent souvent priuees disciplines
Qui leur valent au corps miex qu'autres medecines

Religieuses sont se tu bien les regardes
Par dehors com coulons mais par dedens renardes
Et sous leu simple habit gietent maintes rafardes
Se tu raproches d'eles gardes que tu ne tardes

Car le feu saint antoine et le feu saint sauuain
Embrase tous leurs cuers qui ne sont pas povain
Entre leurs cuisses est tel chaleur soir et main
Il fault que l'en y perde ou teste ou pié ou main

Li roy li duc li conte et li prince de terre.
Doivent leur garder et de grief et de guerre
Mais chascun si s'enclost orendroit et enserre
Qu'en ne les puet trouver quant l'en les veult requerre

Dv pueple furent fait li roy premierement
Por eulz droit gouuerner et mener bonement
Mais l'en voit orendroit faire tout autrement
Et par disme et par taille et par estorchement

Les princes ont conseulz des lais et du clergié
Et du gouuernement ont du tout le mestrie
Mais leurs mauvais estas reueler n'osent mie
Car il veulent servir aus grans deflateries

Il estrillent fauviau mais encor le pien tiennent
Aus princes qu'il escorchent partout la ou il viennent
Il sont partout prenant lons bras ont hault auiengnent
Et cil qui sont entour taisans leur bras soustiennent

Es piteulz conseulz ont cuidies leurs vices
Et por eulz font souvent vers Dieu leurs sacrefices
Mais de leurs maulz il n'osent moustrer ne leurs malices
Por ce qu'il ont paour de perdre leurs offices

Alixandres des roys ot plus de renommee
Que du monde conquist grant partie a l'espee
Mais il ot .i. seuros car il voult de testee
Que personne envers li nule ne fust prisee

Alixandres si crut le conseil aristote
Le grant charle naymon qui n'ot pensee sote
Mais nos roys croient hui conseulz d'une autre note
Pour ce dit on de ceulz des biens a la main morte

Li roy cheuauchant furent jadis par les contrees
Les pays conquerans a banieres leuees.
Mais contr'eulz hui le fait en armes cheuauchees
Et en leurs chambres sont aussi comme acouchees

Qui batus est l'amende c'est le droit de la porte
Baudoier qu'orendroit coustume nous aporte
Batus et rabatus somes nostre gent morte
Mais encor l'amendons se mais nous desconforte

Des roynes connoistre de nommer ne vous chaille
Qui prennent de l'autrui mais tout metent en taille
El sont de tres hault sanc de quelque part qu'en aille
Mais leur lignage pou leur fait joie qui vaille

Elles ont grans conseulz chevaliers clers et lays
Partout ou elles vont en tours et en palais
Elles ne croient pas tous canons toutes lays
Que leur conseil leur dise ains en font grans relais

Religieuse gent ont en leur compaignie
Qui leur moustrent le bien par leur preecherie
Mais de ce qu'en lor dit de la greignour partie
Oreilles ont d'oyr mais de fait n'ont il mie

Elles vont chascun jor au moustier oir messe
Mais c'est prés de midi por ce qu'il n'aient presse
Car el se couchent tart por ce fault qu'en les lesse
Dormir grans matinees por norrir en leurs gresses

Noblement se maintient hui la chevalerie
De ses fais ne veult pas que l'en la contralie
Mais d'aler oultre mer n'a pas cote hardie
Se ce n'est aprez boire ou quant dite est complie

Noble de noble atour por ce que l'en les voie
Et parlant hautement por ce que l'en les oie
Mais pluiseur d'entour eulz sont oisiaus muans proie
Et paient de biaus mos et non pas de monnoie

Jadis por los aquerre et pris et vasselage
Aloient par pays et par terre et par uage
Mais hui vont en riviere et chacier en boscage
Les dames visitant partout en tapinage

Hector fu li plus preus de la grant paiennie
Judas li machabeus de la juiuerie
Rollans des crestiens mais quel que l'en en die
Chascuns que plus que mains ot couvoitise amie

Hospitalier sont gent de grant auctorite
Et de grant herbergier sont duit d'antiquite
Mais orendroit il font po d'ospitalite
Et por ce hospitalier sont a tort verité

Cil qui au parlement sont pardeuers les contes
Font droit au finement mais atart c'est li contes
Aus enquestes aussint fait on moult de racontes
Aus requestes autel honneur n'est ce mais hontes

La court du parlement fait droit quel qu'il demeure
Mal est que contre ce qu'ele fait nul hons oevre
Mais le roy soy sa court ensamble deshoneure
Quant il desfait ce qu'est fait a si grant demeure

Justicier cil qui ont iustice a main tenir
Le droit garder tous jors leur devroit souvenir
Mais l'en voit de pluiseurs que pour les dons tenir
Font causes esloignier et a tart defenir

Baillif preuost visconte official vicaire
Ont moult a escouter et a faindre et a taire
Mais si s'en sceuent bel et de legier retraire
Quant il voient les dons saillir en leur aumaire

Nostre justice laye et l'eclesiastique
Necessaire nous sont chascune est autentique
Mais l'en y boute et fiert et y point on et pique
Plus ne nominatif que l'en ne fait l'oblique

Diuerses causes font en teulz cors esmeues
Dont sentences se font aucunes retondues
Droit si fait mais clochant souvent por les morues
Dont absolutions s'en sont plus cher vendues.

Ce touche les prevos et les officiaus
Li notaire y resont qui font memoriaus
Mais se servis ne sont de dons especiaus
Des fauuiaus feront gris et des ferrans moriaus

Li aduocas resont por ses causes deffendre
Le droit doivent garder et au grant et au mendre
Mais lor langues si chier veulent loer sans vendre
Que a paine a leur gré leur puet on loier rendre

Puis sont procurateur et cil q lettres portent
Souvent font de .ii. pars mais les gens il enortent
Or a pais ore a plait or vont droit or se tordent
Et pour plus traire argent souvent s'entredeportent

Sergent de chastel et des cors ja nommees
Il viennent et reuont par pays par contrees
Mais il ne sont pas tous de bone renommee
Car maint en sont houlier viuans de rencontrees

Ualles huissiers de cors pluiseurs sont a la porte
Mais a tart oevres l'uis s'on ne leur donne ou porte
Geoliers de prison si resont de leur sorte
Li pluiseur vont clochant et vont la voie torte

Sires phisiciens garissent les malades
Aucuns mais non pas tous mais leurs pommes grenades
Et leur buurage trop vendent amers et fades
Dont or ont et argent et les viandes safes

D'autre part reuoit on ces gens apoticaires
Diuerses medecines font et divers clistaires
Mais se l'en muert ou vit force n'i font il guaires
Mais qu'il soient ancois paiez de leurs salaires

Cuillir les herbes font espices font molues
Mais por bones souvent baillent les corrumpues
Phisicienne gent en sont bien deceues
Dont les vies en sont plus tost que droit tolues

Li marchéant qui font quel que marcheandise
Souvent le denierDieu baillent ou Diex n'est mie
Et par terre et par mer grant paine ont por lor vie
Mais leur purioise font .X. fois valoir demie

Cil qui oevres de pois de nombre et de mesure
Necessaires nous sont mais chascuns pis mesure
A son voisin qu'a soy por ce contre droiture
Vsent de double pois de diuerse aleure

Bon sont cil de mestier et necessaire au monde
Mais couvoitise en tous et en chascun habonde
Entre mains general est elle qu'il n'afonde
Mais par dessus tout vait afin que tout confonde

Il n'est si bon cheval si bone draperie
Ou n'ait quel que seuros et traimme mal bastie
Si bons blez ou il n'ait ou chardons ou ortie
Ce mait chascun mestier enordis et conchie

Li menestrel y sont qui font menestrandie
Li uns scet d'entrepiet l autre fait d'estrampie
Mais quant li uns s'en bat sus l'autre il ont envie
Et vouldroit qu'il feüst es plains de lombardie

Li corratier resont au monde necessaire
Par leurs marchiez qui font mais plus de leur salaire
Penssent que de ce qu'ont por marchéans a faire
Por ce lisent a cors non pas a ordinaire

Marcheandise est bone iustement maintenue
Et necessaire a tous c'est chose congneue
Mais monnoie le fait souvent desconuenue
Quant de son loial pris si souvent se remue

Li tauernier s'en vont par mainte grant prouince
Por acheter les vins dont li roy et li prince
Et tuit son abuure mais pas Dieu ne reynce
Chascun a sa mesure a droit mais la repince

Li vallet qui le vin traient vont et reuiennent
Et de mal faire entr'eulz souvent s'entrecouuienent
Du vin pour autre traient ou du pris il retiennent
Et mestraient dont puis maintes noises esmueuent

Laboureur sont gens assez beneurez
Meismement par cui terres sont labourees
Mais il font bien souvent de maluaises jornees
Et tart viennent a oevre et tost truevent vesprees

Et pour ce vont querant partout leur soustenance
Mais envie ont entr'eulz d'avoir plus meschëance
Por plus d'aumosne avoir dont pour leur emouuance
L'en leur lesse a bien faire et aumosne et pitance

Mariage est de sous li premiers sacremens
En paradis fu fait de Dieu meismement
Mais gardez n'est de tous ne bien ne droitement
Dont plait honte et domage en sourc communement

Et puis qu'en tous estas treuue l'en a redire
Que fera dont gieffroy qui des mauvez est pire
Ce monde pas n'amende aincois vait en l'empire
Mais se mais plus nous uient de fourme que matire

Es princes a orgueil es juges fraude herite
Li prelat sont si maulz li roidu ypocrite
De pariurer ne sont li marchéant bien riche quite
Pou mesure ont ou pois qu'en n'i trueve redite

Es cloistriers a envie es usuriers rapine
Ne est entre les gros car l'un l'autre n'encline
Mais couvoitise a tous dame est non pas meschine
Luxure qui maint regne a honte se decline

Ainsi en tous estas il a ou pou ou mains
Car se l'en dit du bien l'autre dit c'est voir mais
Ostons dont d'entour nous tex mes et entremais
Se deseruir volons le ciel a tous jor mais
