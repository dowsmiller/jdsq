Li sages salemons nous moustre
Par bon exemple et par vrai moustre
C'om doit touz jors son sanz moustrer
Par biax essemples demoustrer
Car li sans qui n'est demoustres
Par biax diz et par fais moustres
Il n'es a nului prophitans
Ne ne vaut riens plus que li tans
Qui est perdus sans recouvrer
Dont doit touz jours sages ouvrer
En fais en maintien et en oeuvre
Par quoi le bien moustre et descuevre
C'on doit noncier et descouurir
C'est pechiez de son sans couvrir
Pour ce vous iert ci a ouuers
Mes petis sans et aouuers
Par .i. bel essemple assez court
C'on puet bien dire en haute court
C'est de la nois que je compere
Au ionne homme filz de bon pere
Que bien se veut d'onneur parer
A la noiz se doit comparer
S'ert a droit sa vie paree
S'a la nois grosse est comparee
Car biaus est li comparemens
Quant d'aneur vient li paremens
Dont princes puissans est pares
Bien est a son droit compares
Qui a la nois se compara
De tres haute honneur se para
Li premies en est apparans
Esgardes par mois et par ans
A chascune saison nouvelle
Que li noiers se renouvelle
Qu'il est vers et renouuelles
Conuers de fueille et estelles
De flour dont la nois naist et point
Tant quelle est grosse et en ce point
Toute verte l'estuet cueillir
Pour confiture recueillir
Ainsi s'en couvient entremetre
Qui la nois veut en confit metre
Cueillir l'estuet ionete et tendre
Et par ce point poons entendre
Ce puet on esprouuer souvent
C'on doit en son ionne jouuant
L'enfant jone aprendre et estruire
Que ou chemin le veut conduire
De valeur d'armes et d'amours
Comfir le doit en bonnes mours
Et aprendre d'onneur l'ussage
En tant qu'il est de jone aage
On le doit par bien doctriner
Faire obeir et aliner
A l'estat qu'il doit maintenir
Pour miex droite voie tenir
A bien faire estre coustumiers
C'est li essamplaire premiers
De la nois verde et la matire
C'on doit en bonnes meurs confire
L'anfant tant qu'il est jones d'ans
Pour miex estre a honneur tandans
Ou autrement il en meschiet
La nois le prueue celle chiet
Ou on la querra a pentecouste
Il n'i a riens fors que la crouste
Aygre et amere sans douceur
Or la faut de bonne liqueur
Qui confire la veut a droit
Et qui la saisson dorendroit
Que je di lairoit trespasser
Pour noient se pourroit lasser
Jamés confite ne seroit
Puis que sa verdeur passeroit
Et on verroit l'escaille dure
Aussint est il de la nature
A l'enfant jone damoissel
Si comme ou afaite .i. oissel
Le doit on d'onneur afaitier
Lui net tenir et prés gaitier
Touz jours l'ueil avoir a sa face
Pour regarder qu'il ne mesface
Encontre les bonnes vertus

Et quant d'enfance est des vertus
Si com la nois qui se deueste
Hors de c'escorce en vie honneste
Doit sa vie en son temps muer
Et lui de pechié desnuer
La nois que nature desnue
De c'escorce tant quelle est nue
Et l'eschasillons nes et nus
Nous est exemple contenus
Puis c'on est d'enfance mues
C'on doit nes estre et desnues
De vilonnie et d'autre vice
Douter Dieu amer son seruice
Tandre a honneur et le bien faire
Et qui plus est de noble afaire
Miex doit estre en honneur parfais
Miex asfaitiez et en touz fais
Doit estre d'orgueil deschargiez
De pechiez nes et espurgiez
Son cuer tendre et son cors pener
Tant qu'a valeur puist assener
Prendre garde a l'eschafelote
Qui grans biens senefie et note
Qui nous est comparee au cors
Biaus en est et bons li recors
Drois le tesmoigne et s'i acorde

Li cors que pechiez ne le morde
Doit aussi durs estre et seurs
Que li eschaillons meurs
Qui le novel nourrist et guarde
Sans empirier c'est bonne guarde
Qui bien uoudroit regarder
Ainsi doit cors l'ame garder
Et nuit et jour estre encitez
De fouir toutes vanitez
Qui pueent l'ame a Dieu tollir
Riens ne doit le cors amollir
Dont l'ame soit a pechié mole
Cortois et de couce parole
Debonnaire et humbles doit estre
Damoissiaus estrait de bon estre
Ne se doit en orgueil crester
Ne en vilanie arrester
Ne doit ses cuers gentilz et dous
En richesce n'en grans adous
Aus bons s'umelie et adouce
Si con la nois amere et douce
Doit avoir cuer dous et amer
Ainsi se fera il amer
Durs doit estre amers et puissans
Et fel contre les mesdissans
Felons qui seruent de mentir
Et li bon le doivent sentir
Dous amiable et fin courtois
Ne doit laissier de sous ces dois
Felons traitours conuerser
En sus de lui les doit verser
Car toute honneur chiet et reuerse
En lieu ou traiteur conuerse
Il est fel mauvés despiteus
Et on doit vers lui estre feus
Puis c'om le puet mauvez prouer
Nulle douceur ne doit trouer
Li fel ne traitres renois
Mais plus surs qu'escorce de nois
Plus amers de durte greignor
Doit trouver le cuer son seignor
Li fel et l'enuieus mesdis

Et li preudom preus et hardis
En loyauté ferme et estable
Le doit trouver dous amiable
Humble cortois et debonaire
Or vous dirai je l'essemplaire
Du novel qui est douz et blans
Est moult bien a l'ame semblans
Quant la nois est en sa maison
Eschailliee en verde saison
S'on en veut le novel mengier
Voulentiers ploie et sanz dangier
En tant qu'il est vert apellez
Mais ja puis n'iert aisse pellez
Ne la pelace jus pellee
Que la nois iert viez apelee
Ce puet on esprouuer avoir
Bon essemple en povez avoir
A l'ame s'elle est entechiee
D'aucun pechié vilain tachie
Que Diex praingne et ait en despit
Li cors sans prendre nul respit
S'en bonnes meurs veut abonder
Ione en doit le pechié monder
Car n'est riens tant l'ame vergonde
Que viex pechiez dont qui s'esmonde
Ainz que il soit viex devenus
De touz pechiez grans et menus
S'il s'en veut jones escurer
Plus legiere est a endurer
La penitance et mains en dure
La paine qui ionne l'endure
Ce puis je pour voir soustenir

Ceste voie doivent tenir
Li damoissel noble puissant
Pour miex estre en bonté croissans
Doiuent entendre a bone fin
C'est ce c'on aimme de cuer fin
De fin corage est afinez
Qui tient qu'a ualour soit finez
Et d'onneur sa vie afinee
Jamais parole n'iert finee
Du preudomme qui ainsi fine
Qui vie a menee bonne et fine
Ses renons ja ne finera
Mais aussi bien l'afinera
En honeur comme li ors fins
Tant est des bons bonne la fins
C'om les doit prissier finement

Or vous doi je dire briement
L'essemplaire et toute la glose
Par quoi ou novel a enclose
Et esparce de touz costez
Une eschaille que vous otez
Quant on veut le novel peler
Ne le sai commant apeller
Mais il n'i a riens de bonté
Non pour quant par le voir comte
Mout grant essemple senefie
S'il est qui le declaire et die
Il nous descuevre le pechié
D'Adam dont fumes entechie
Quant Evain la pomme menga
Celle moult nous adommaga
Mais grant proufist fist ces dommages
Se li pechiez fais est ramages
Les ames des bons c'om dampna
Diex tel restor en amena
C'onques tiex ne fu restores
De terre et ciel fu aoures
Et des angles cilz biax restors
Tous en fumes d'enfer restors
Et rachetez de mort amere
Si tost com Diex ot fait sa mere
De la glorieusse pucelle
Vierge Marie qui fu celle
Par qui Diex Jhesucris noz peres
A nous deuint en terre freres
Pour la parte Adam restorer
Bien le devons touz aourer
Quant tel restor nous restora
Que. ciel et terre aoura
La douce virge en qui sans paine
Le Filz de Dieu prist char humainne
Pour nous des paines relaschier
Quant il se daigna abaissier
Et avons freres se clama
Il parut bien qu'il nous ama
Quant d'enfer nous a rachetez
De son sanc sans autre chatez
Quant en crois sousfri la mort sure
Pour l'enuenimee morsure
D'Adam quant le fruit morsilla
Diex fu et hom qu'il escilla
A toute sa grant deité
Devint de nostre humanite
Et encor fu ice du mains
Et fu a nous freres humains
Car il fist plus quant vole offrir
Le sien cors pour nous a souffrir
En crois mort amere et destroite
Devant la douce beneoite
Glorieuse vierge Marie
Qui mainte lasse ame esmarie
Par priere de cuer entier
A redrecie a droit santier
Par lui sont tout li descorde
De pechié a Dieu racorde
Plaine est de douceur et d'acorde
Fontaine de misericorde
De pitié porte de salu
Moult nous a cist restor valu
Ce fu .i. precieus iouiaus
Pour nous. si com li dous noiaus
Croist en l'escorce a,ere et sure
Ainsi vint elle nete et pure
Et croissi entre sa lingnie
Vierge fu nete et espurgie
De pechié; ainz ne volt pechier
Ne son cors de vice entechier
Par lui sont tuit li bon sauve
S'en avons empetre l'aue
Purgez en sommes et lauez
Li avez nous a touz sauvez
Et de pechié l'ame lavee
Toute est la gent d'aue lavee
Et tuit li bon se seuueront
Qui d'aue ainsi laueront
Et cil Diex qui par aue leue
Le grant pechié d'Adam et d'Eve
Et volt les bons d'enfer lauer
Nous weille les ames sauver
Et nous otroit son sauuement
Dites amen aufinement
De la nois dont li contes fine
Que Dieus nous maint en joie fine
