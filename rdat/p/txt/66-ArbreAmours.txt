Tres haute dame belle et bonne
Au baptisier qui mist non bone
Voir dist sanz faute ne menti
Car bone grace et merci
Avez et vraie honestete
Biau maintieng avec loiauté
Simplece de cuer et raison
Sens savoir et discrecion
De pris d'onneur estes bien nee
Et par Fortune destinee
Qui vous fait en tous biens monter
Et qui a droit voudroit louer
Les biens que vous donna nature
Et Diex qui vous fist creature
Et Fortune qui ne empire
Vos biens se homs les voloit dire
Anques sambleroit flaterie
Car bonté biauté courtoisie
Vous donnerent trestout ensamble
Et ne est nus qui se dessamble
Tant y ist chascuns acordans
Mais Diex qui est le plus poissans
Que n'est nature ne Fortune
Vous fist de trestous biens commune
Pour quoi estes de pris parfaite
Si gardez font estes atraite
Du roy des roys par son haut pris
De hebaigne qui a touz dis
Honnour a soi a espousee
Celui qui a la renommee
De largesce et de hardement
Celui qui regne loiaument
Celui qui fait chevalerie
Et des preuz la bachelerie
A il faite par mi la terre
Celui qui est norriz en guerre
Et par armes apriz et los
Celui qui ait du cors repos
Et pour honneur voult souffrir painne
Celui qui est en la fontaine
D'amors que sert de corpz et d'ame
Pour quoi y est raisons haute dame
Puis que bons arbres fait bon fruit
Vous par bon droit comme je cuit
Bonne du tout devez bien estre
Puis Diex de bon cuer vous fist nestre
A cui de bonté resamblez
Dont dame puis que vous avez
Raison pour quoi y estes si bonne
A droit vostre non si est bonne
Par vous et par vo bonne mere
Et par le bon roy vostre pere
Qui est miendres de tous les bons
Par quoi par droit est vostre nons
En fais en dis voir que ne ment
Et puis que aus bons proprement
Tous biens se doivent assambler
Mez diz a vous doiz je donner
Puis que de bien tiengnent la voie
Car a miendre je ne porroie
Donner de pris et de noblesce
Madame des Normans duchesce
A vous diz je ne cuit m'esprendre
Et chascun le puet bien entendre
Qui ont les nons et la bonté
Que vous avez a grant plenté
Pour quoi ma dame entendez
Cestui romanz si est nommez
L'arbre d'amours et par bon droit
Car nulz amanz quelz que il soit
Ne porroit vivre seul .i. jour
Et du fruit la douce savoir
Reconstoit et l'amerture
Mais je vous conte l'aventure
De l'arbre que avint a moi
Or entendez en bonne foy
Car autrement je ne le dis
Et plaise a vostre haut pris
Au savoir et a la raison
D'amender si y a mesprison
En mes diz ne bourde ne faute
Et Diex vous doint honneur tres haute.
Joie d'amis et de seignour
Que vous avez et vraie honneur
Aiez tous .ii. a tous vos temps
Et si vous gart vos chiers enfanz
Et tuit aiez aprés la mort
Paradiz qu'est le vrai confort
Li quiex vaut plus qu'argent ni or

La ou chascuns a son tresor
yluec est son cuer a tous diz
Et porce que je sui amis
Et me tresor si est madame
Ma pensee mon cuer et m'ame
Est en li sur toute autre rien
Et quant je ne veul autre bien
Fors tant comme le bien d'amours
Pour ce y pense nuiz et jours
De vrai cuer et de vraie entente
Mes combien que de voir je sente
Que a li ne sui communaulz
Puis que de lui je sui vassaux
Et tout m'a fait a soi venir
De cuer li ferai son plaisir
Toudiz avant sanz rebouter
Se je ne puis du tout a cler
Au mains y sera ma pensee
Dont puis je ai la destinee
Que amour m'a a soi choisi
Et tout par sa bonne merci
Non pas pour bien qui en moi soit
Fors seult que loial sui a droit
Envers li et sanz fausete
S'il a en moi tres bien prouue
Quant de l'arbre ou sont li fruit
Des biens des maus que n'ont pas tuit
Mengier me fist de tous sanz faute
Tant que a la branche plus haute
Monter me fist iluec menioi
Des fruiz que orendroit diroi
Que font premier les vraiz amanz

L'anee .mil.ccc. ans.
Quarante et cincq celle saison
Que est la incarnation
Du uray Dieu nostre creatour
Le mois la semainne et le jour
Que saint georges pour Dieu morut
.XX. et .iii. jourz en auril fut
Quant il recut la mort cruel.
Li temps estoit et cler et bel.
Et tres douce la matinee
Qu'en moi vint la douce pensee
D'amours pensant toudiz a li
Qui a mon cuer mon cors et mi

Mais por miex mon aaise avoir
De bien penser a mon vouloir
Tout par moi m'en alai jouer
A .i. biau bois que je nommer
Ne veul et par bonne raison
Car je donroie a choison
De fol parler par aventure
La rousee sur la verdure
Estoit car le souleil encors
Ses rais sains ne boutoit hors
Car de l'aube estoit la fin
Chascun oisel en son latin
Chantoit par mi le vert boscage
Mais je cuit bien qu'en leur langage
Chascuns chantoit par amouretes
Roussignoulz melles alouetes
Et tous ceulz du boiz ce le fie
Chascuns faisoit sa melodie
De liece d'amours tres grant
Et moi meismes de leur chant
Estoie trop forment jolis
Car par leur chant m'estoit avis
Que chascun oisiaus connoissoit
La douceur que mes cuers avoit
De ma pensee amoureuse
La forest estoit gracieuse
Clere d'arbres tres bien fueilliez
Je alai avant tout adez
Tant que fu pres d'une closure
Mes point n'i ot de couverture
Haute fu et tres bien fremee
De pierres de marbre ouvree
Mes chascune son oeuvre porte
Et je ving tout droit a la porte
Que fermee n'estoit point
Car ja vis l'eure et le point
Que nus chevaliers l'avoit ouuerte
Mais comme fox moi mis aperte
Quant je entrai dedenz le mur
Le chevalier qui bon eur
Avoit nonz fu en grant effroys
Mes comme humbles et courtois
Dist biaus amis trez bien veingnant
Sire fis je joie tres grant
Vous doint li rots poissanz du ciel
Car onques chevalier si bel
Si gracieus ne si faitis
Je ne vis en nesun pais

Tres douz sires mes s'il vous plait
Pardonnez moi se j'ai forfait
S'entrai seanz sanz vo congié
Amis ne vous sai point mal gré
Moi meismes en ai le tort
Pour aler jouer en deport
Avoie ouverte la porte
Mes puis que Diex et vostre sorte
Veult que vous soiez ca venuz
Venez o moi car autre nus
Ne a ceans fors que ma dame
Mais je me doute trop par m'ame
Que ne soit de moi courouciee
Mais se vous l'avez acointiee
Je croi qu'en avra grant plaisir

Hé tres douz sires pour morir
Je ne yroie plus avant
Se vous blasme en auiez grant
Par noi ne noise ne courous
Amis se estes amourous
De cuer loial sanz fausseté
De ma dame j'en avrai gré
Car souurain plaisir en avra
Sire pour Dieu me dites ja
Qui est ycelle vaillant dame
Amis ce est amours par m'ame
La plus poissant et la meillour
Apres sa suer qui est honnour
Amis fis je dous sires chiers
Je l'ai servie volentiers
Plus de .x. ans moult loiaument
Et li pensers que de li prant
Moi fist venir yceste voie
Trez douz amis j'en ai grant joie
Alonz a li vous le verrez
Bien croi que vous la connoistrez
Puis qu'autre fois l'avez veue

Parmi la praerie drue
Nous alames jusques bien haut
Ores li solaux estoit chaut
Qui ot trestoute la rousee
De l'erbe du vert pre levee
Iluecques couroit .i. ruissel
Bien cler par mi le pre tres bel
Nous alames tous jourz avant
Par la praerie a tant
Que venismes a la fontainne
Clere sautelant et seraine
Et ou milieu si fu plantez
Un grant arbre que ne vi mez
Ne a nulz homs plus ne avint
Sanz plus de branches avoit vint
En chascune brance .i. fruit
Et des gueilles comme je cuit
En la branche une sanz plus
Tres la rascine jusques sus
Fu tres verde une partie
Branches fueilles li fruis ne mie
Mais cuers rouges d'une coulom
Et de l'autre part tout autour
Furent les fueilles et les branches
Seches d'amour et toutes blanches
Les cuers asurez tout parmi
Ce fu la guise que je ui
Ne plus ne mains tout ditez fuer
Mais sus le plus haut .i. cuer
Moitie rouge et moitié pers
Onques cuer ne vi plus divers
De beste d'omme ne de femme
Au pié de l'arbre fu la dame
En piez en apuiant s'eschine
Dez prez tenoit a la racine
De l'arbre en l'yaue par font
Sus sa teste portoit amont
D'argent une noble couronne
Sa robe estoit riche et bonne
D'asur et de rouge tres bele
Moult faitiste et moult isnele
Et de biauté tres parissant
Tantost con je la vins devant
A genous humblement me mis
Encliniant ma teste li dis
Douce dame le sauveour
Vous croisse joie et honour
A vous et a tous ceuz qu'amez
A nus bonne part en avez
Car je vous aim et levez sus
Mais puis que y estes ca venus
J'en ai plaisir bien dire los
Mais que fait vostre dous repos
Par quoi avez amour si grande
Tres fort a vous se recommande
Ma dame et si vous salue
Amis se o vous fust venue
Moult me pleüst je le vous di
Car de cest arbre qu'est yci
Ou je me soustieng ore toute
Ne demourast ne grain ne goute
Que ne mengast de chascun fruit
De ceulz qui en l'arbre sont tuit
Car nulz cuers ne puet amer bien
S'il ne mengue du fruit mien
De tous les bons et les mauez
Mais puis qu'estes venus si prez
De moi pour vo cuer assier
Je vous pri que veilliez mengier
De chascun .i. pou non pas tout
Pour savoir la sauour el gout
Ores quant avez si bon a aise

Ma dame dont ne vous desplaise
Or me dites chose certaine
De l'arbre et de la fontainne
Et de la vostre contenance
Je ne ai mie la science
Que par moi le puisse savoir
Se vous ne m'en dites le voir

Amis entendez de vrai cuer
vous savez honnour est ma suer
Et je sui loiaument amours
La deesse des amourours
Et donnez trestout ensamble
Mais aucune foiz moi dessamble
Si comme veul et pluseurs fois
Vous recorde enmi du bois
Quant armes et amours y furent
Car par l'acort parlement hurent
Mes .ii. suers et savez la guise
Qui estoit entre la deuise
Mais quant je fui par moi seulete
Vez ci ma vie la plus nete
Et la meillour car autrement
Je n'ai la vie proprement
Fors que de l'arbre ou sui je
L'arbre si a non volante
Ou je m'apuis de meschine
Amours vous savez qu'amours fine
Par volenté a nourisson
Quant volenté est sus raison
Tel scet du tout que je le sui
Mais sanz volenté je de fui
La ou raison li est souuraine
Mes souffrance est la fontaine
Ou l'arbre croist et vit toudis
Et moi aussi biaus dous amis
Ne savez bien dont que souffrance
Volenté nourist que ne tence
Car souffrance la tient tous jours
Et nourist moi qui sui amours
Qui pour bien ne pour nesun malz
Ne me deffent tant est loialz
Cuers d'amans fait venir en haut
Dont moi ne l'arbre rien ne vaut
Se dont souffrance enterine
Touiours ne est a la racine
Cuer sanz souffrance ne vait riens
Car de moi ne avra nulz biens
De la fontainne par raisons
Savez et de l'arbre les nons

Ores amis vous faut moustrer
Les fruis de quoi vous faut taster
De l'arbre et selonc mes lois
Puis me dites se autre foiz
Avez mengie avec ma dame
Je croi qu'oil assez par m'ame
Qu'autrement a moi ne fussiez
Ne des fruis mengie ne eussiez
Or regardez en l'arbre sus
Veez les fruiz que pendent jus
Yceulz mauvais et tres surs sont
Mais ceus qui regardent amont
Yceulz sont tres delicieus
Et au mengier souefs et dous
Mes .i. arbre les fait tous nestre
Et li mauvais sont a senestre
Et li bon a destre partie
Pour ce qu'a droit je ne ai mie
Les maulz mez sul par aventure
Et biens par droit et par nature
Pour ce chascun est a sa part
Mais les arbres chascun depart.

La branche de biauté la fueille jonesce; le fruit plaisance vé ci la branche de biauté
Le fruit plaisance de bon gré.
Mais le fueille si est ioinesce
La branche qui tant moi adresce
Prenez du fruit si en tastez
Et ce qu'en sentreez aprez
Si le me dites sanz delai
La branche pris du fruit mengai
Si douz si souef si plaisant
Douz au goust et bien oudourant
Et delicieus pour mengier
Certes ne pooie cuidier
Qu'en husse assez a ma pensee
D'une tres grande charretee
Encore en vousisse plus
Car de si dous ne menga nus
Se du meesmes ne menga
Et amours dist or dites ja
Est dous li fruiz qu'auez taste
Oil tres douz dame fis ge
Mes je vous di certainement
Car j'en ai mengie bien souvent
Puis que ma dame je amai
Car lors amer je commencai
Quant vi la fueille verdelete
Et la branche bele et nete.
Et quant mengai du fruit si dous
Je commencai venir vers vous
Amis voirs est que biauté fait
Les cuers lever puis les atrait
Par la ionesce dont commence
A mengier du fruit de plaisance
Quant biauté est si bien garnie
De ionesce de grace flourie
Et de plaisance le fruit porte
Quel meschant cuer se desconforte
D'aler avant toudiz vers moi
Je ne voi pas raison por quoi

La brance d'orguel la fueille despit. le fruit desconfort.
Aprés je vous prie amis
Que faire veilliez ce que dis
Venez de ca a la partie
Ou l'arbre a petit de vie
Si taterez du mauvais fruit
Liquiex n'est pas comme je cuit
Si doulz comme est li premiers
L'amena moi li chevaliers
Comme courtois et je y alai
A celle branche m'adrecai
Pour prendre du fruit a mon veil
Celle branche si fu d'orgueil
Et la fueille si fu despit
Li fruis ne fu mie petit
Moult mauvais ce fu desconfort
A poi que tantost ne fu mort
Quant je du fruit mis en ma bouche
Car jusqu'a cuer malement touche
Ytant est il amer et sur
Et lors s'ein vint fors bonheur
Quant moi vit faire laide chiere
Et dist gardez ma dame chiere
Comme cest fruit li est amer
Amours dist qui bien veut amer
Quant de cestui mengie avra
De ceste yaue lauera
Sa bouche moult souvent aprés
Car souffrance destruit adez
Orgueil despit qui bien en boit
Mais dites respondez adroit
Autre foiz en mengastes point
Oil dame tant qu'en mal point
En fui et tous desconfortez
Car grant orgueil et cuer engrez
Trouvai ge et guise hautainne
Et si m'ist esté la fontaine
Li fruis m'eüst ja fait morir
Amis vous savez sanz mentir
Que orgueil de cuer et despit
Aus amans point ne font profit
Fors que tant que miex endurer
Seuent les maulz que fais porter
Miex aiment de cuer et plus fort
Car la fontaine fait confort.
Qui en boit souvent nuit et jour
Car souffrance nourrit amour.

La branche de dous regart. la fueille de dous souspir le fruit desir.
Mes puis amours me commanda
Et dist reuenez par deca
L'autre branche tantost prendez
Mengiez du fruit si me contez
S'il vaut tant comme le secont
Je me drecai tantost amont
Quant venus fui de l'autre part
Mais la branche de dous regart
Et la fueille de tous souspir
Li fruiz tres biax si fu desir
Bien meur estoit et bien gros
Mais pour certain bien dire l'os
Que au goust il est douz et fort
Qui en mengue petit dort
Car la saueur le cuer esveille
Tant est trenchant que merveille
Quant le cuer tout outre ne perce
Mais la douceur est tres diuerse
Que est a la forte meslee
C'est fruit si oste la pensee.
Et les yex fait il esclarcir
V cuer engendre tous souspir
Si tost comme il est mengiez
Quant du regart entremellez
D'umble samblant et de biau vis
D'uyl gros fenduz riant traitis
Entier vuer au regarder
Que est a son droit cop lancer
Un peu tournant auques espars
Ceste branche est dous regars
Qui la fueille de douz souspir
Fait croistre en fruit de desir
Amours me dist prendez bien guarde
Ceste branche que le cuer larde
Et li fruiz tres delicious
Aus amans doit estre tres dous
Pluseurs foiz en mes taste
Ma dame voir mors fusse je
Se le dous fruit mengie n'eusse
Car pour nulz malz que je eusse
De courous ne d'autre diffame
Quant venoie prez de ma dame
Pour la branche por le dous fruit
Mes courous s'en aloient tuit
Tant estoit mes cuers esiois
Pour les douceurs por les delis
Que de cel fruit adez avoie
Tant com ma dame je veoie

La branche de dangier. la fueille male response le fruit courrous.
Biaus dous amis de ca venez
D'autre partie sus montez
Si verrez du fruit que sera
Quant vous mengie en avrez ja
Car il est bien d'autre sauour
Je passai l'arbre tout autour
Et puis pris la branche seconde
Qui de vil fruit tres fort abondele
De l'arbre ou je fuis premier
Et la branche qui est dangier
Tiray vers moi legierement
Male response durement
Fu la fueille ce sachiez vous
Li mauvais fruis si fu courous
Oscur de coulour asuree
Tant estoit dur que de m'espee
A grant paine debrisie l'ai
De celui fruit biau cop mengai
Car je cuidai que fust si bon
com li autres et de saison
Mes il fu tres sur et amer
Plus maulz au goust que nus amer
Si sur si mal sade ne fu
Mais autre foiz j'en ai eü
Par quoi ne me fust si estrange
Lors dist amours est ce bon change
De dous regart et de cestui
Amis je croi que de celui
Vaudroit miex mengier aus amis
Mes toutes foiz n'est pas complis
Se trestous les biens et les maulx
Ne set prendre tous communalx
Dangier est ort et tres mauvais
Dont maint courous sont engendrez
Dangier si est dur et sauvages
Dangier est vilains en langages
Dangier en faiz n'est point courtois
Pour quoi le cuer tient en effroiz
De celui qu'en la branche monte
Diex quel pechié et quele honte
Est d'un vrai ami desirant
Quant dame prie humblement
Et d'amours li fait sa requeste
Cuide trouver joie et feste
Pour doucement a li prier
Elle si li fera dangier
Car de son mal point ne li chaut
Mal samblant li fait de cuer haut
Male response et tres dure
Dont li amans grant mal endure
Et mengue fruit de courouz
Dont vit tous tristes et hontouz
Mais souffrance douce fontaine
De cest grant mal tout ami saine
Pour quoi l'avez vous un petit
Et de dangier avrez respit

La branche de hardement la fueille humble requeste le fruit acort
Aprez amours par courtoisie
Me dist ca a l'autre partie
En la chambre .i. pou plus haut
Qui aus amans en tous temps vaut
Je montai moult appertement
Sus la branche de hardement
Du fruit volu tantost haper
Mes ne pooie tant lever
Ma main ne sus en haut estendre
Que du fruit je pouisse prendre
Pour quoi plus avant je alai
La fueille verde auisai
Qui d'amour fu humble requeste
Li fruis qui conforte la teste
Ce fu d'amours tres dous acors
Cestui est douz et non pas fors
Pour quoi il me fu plus plaisanz
De grant fain je em pris aus denz
Villainement a granz morsiaux
Pour peler peler n'i mis nulz couriaux
Car du mengier avoie haste
Tost est saoul qui seul en taste
Mais amours lors me demanda
Amis est bon ne pensez ja
Que a vous avoit bien besoing
Car vous savez chascun est loing
De moi se ne a hardement
Car aucun sont qui uissement
A la dame que ameront
Leur cuer moustrer ne oseront
Pour doute ne seuent de quoi
Nes s'il estoient en requoi
Sanz nesun plus tous .ii. ensamble
Il li soufist que son cuer tramble
Ytant est honteux et perdus
Et pour ce il perdra le plus
Pour ce ne menguent pas tuit
De ceste branche le dous fruit
Ne la fueille d'umble requeste
Pis vaut uns amans c'une beste
Se au cuer hardement ne a
Ma dame de moi savez ja
Que pluseurs foiz en ai taste
Car autrement mort fusse je
Tant par estoie paourouz
Devant ma dame et hontous
Que le bien que je li vouloie
Dire por riens ne li osoie
Gardez se je mal li vousisse
Comment pro riens je li deisse
Mes vous amour quant cuer prendez
Aus paourous tant les lascez
Que force d'amour lor fait honte
Pour ce amis celi qui monte
Sus ceste branche ou plus haut
Du fruit maingusse ne de faut
Mais vait avant sanz chiere triste

La branche de paour la fueille honte le fruit doulour.
Mes puis aprés amour tres viste
Me dist amis de ca venez
Et d'un autre fruit tost prendez
D'une autre branche qu'est contraire
Car ceste fait fuir et taire
La ou l'autre feroit parler
Sus la branche me fist monter
Mauuaise ce fu de paour
Li mauvais fruis fu de dolour
La fueille honte que mal vi
Et si font maint autres aussi
Car aussi tost comme en mengai
De paour tantost m'effreai
Si ous le cuer dure et estraint
Tramblai et fui pales et taint
De l'angoisse de l'amerture
Car la sauour estoit si sure
Que prés cuidai estre pasmez
Quant amours me dist descendez
Biax dous amis car je voi bien
Que tel fruit pour vous ne vaut rien
Il est sur amer et sauvages
Et si trouble tous les langages
De bien dire sa volenté
Tant est vil plain de mauueste
Pour ce grande douleur il porte
Quant au prier se desconforte
Que de honte est si esbahiz
Autre paour est et fair piz
Et qui fait croistre la dolour
Regarder toudiz le honnour
De sa dame et puis de soi
Yceste vient de bonne foy
Quant on puet prendre maint plaisir
Ou chascun porroit consentir
Soi retrait ou par la diffame
Avoit de soi ou de sa dame
Dont la fueille croistroit de honte
Pour quoi le fruit de dolour monte
Quant le grant plaisir se retrait
Pour ce que nulz honte n'i ait
Avez vous mengie de chascun
Ouil dame tout m'est commun
Mais li secons m'a fait anui
Pour ce que paourous je fui
Or me faut garder la honnour
De ma dame cele paour
Maintes foiz m'a volu grever
Se me faisoit bien le lauer
De la fontainne de souffrance
Ores oiez d'une abstinence
De trop mengier de cel vil fruit
Sirez avant comme je cuit.
Se coulez me faiz de cuer prendre

La branche de belacueil le fruit. liesce la fueille baudour.
Dont veilliez moi de cuer entendre
Et faites ce que bon sera
.I. autre fruit a par dela.
Qui est tres douz si montez sus
Ne laiez mie en refus
Yci montai por faire son veuil
Sus la branche de belacueil
Qui son biau fruit sus en haut drece
Bien rouges et ce fu liece
Et la fueille si fu baudour
Onques fruis de mieudre sauour
Ne mengai ne de meilleur gout
Encor mengie l'eusse tout
Et fust .iii. fies plus granz
Car si liez en fu et joianz
Tant comme fu sus celle branche
Que la tres gracieuse branche
Je cuidai vëoir vis a uis
Amours moi dit en son biau ris
Biax dous amis n'est pas assez
N'estes encores saoulez
Ma dame par ma foi nennil
Se je estoie sus ans Mil.
Et a touz diz du fruit mengoie
Point saouler ne m'en porroie
Ytant est douz et bon et bel
Non porquant ne m'est point nouvel
Car pluseurs foiz en ai taste
Mais non pas a ma volenté
Amis cel fruit qui est liesce
Hoste de moi toute tristesce
Pour c'est la fueille de baudour
Quant uns amans vrai seruitour
Par devant sa dame il vient
Veoir parler comme appartient
Comme humbles liax amis
Et la dame en son cler vis
De son tres gracieus parler
Ou de touchier ou d'acoler
Li festiera a present
Espoir s'il puet celeement
Li donra baisier amourouz
Et de ses braz tres graciouz
Fort et estroit l'acolera
En regardant soupirera
Et puis .c. foiz bien saouler
D'un tres douz et humble parler
En souriant a chiere lie.
Ce est belacueil de s'amie
Qui amie et faire la puet
Mais se yce faire ne veult
On ne puet fors que communaux
Dueil de bouche comme loiaux
Face signes que a plaisance
Quant li amans voit en presence
Car la branche de belacueil
Ne veut dangier ne haut orgueil
Liesce fueille de baudour
En la branche si est tout jour.

La branche de deffaut d'aise la fueille. lieu et temps le fruit tristresce.
Ores amis de ca venez
Et une branche tost prendez
Sus ycelle que monterez
Du fruit de cele mengerez
Mes mengie en avez souvent
Lors montai sus appertement
En la branche sus le plus haut
Qu'estoit de aaise tout deffaut
Tristresce fu le fruit puans
La fueille si fu lieu et temps
Du fruit mengai tres venimous
Sur et amer malicious
Tant que en parfont du cuer touche
Mes si tost que fu en ma bouche
A poi a terre ne chay
Tant en mengai que estourdi
Jusqu'a la terre vins pasmez
Le chevalier dit mort l'avez
Ma dame ce est grant pechié
Est dont cest fruit envenime
Nenil nenil ne doutez point
Mais l'amerte u cuer le point
Si que trestouz est estourdiz
Getez de l'yaue sus son vis
Puis li frotez a vostre main.
Garis sera tout pour certain
Li chevaliers de l'yaue prist
Sus mon visage tost en mist
De puis tournai de pasmison
Mes je ne ous pas garison
Du chëoir car moult fui bleciez
Tant me doloient mez costez
Qu'a paines moi pos releuer
Mes devant soi me fist bouter
Amours en la clere fontaine
Quant ma char fu nette et saine
Si sailli hors de puis me dist
Par celui seignour qui moi fist
Amis de vous ai je merveille
Vous fustes ja en la pareille
Branche pour certain qu'est yci
Et du fruit mengasces aussi
Et la fueille avez tenue
Or s'est la dolour tant creue
Plus que onques ne sai pourquoi
Madame entendez a moi
Quant je mengue a la fie
Moult fort me croist melancolie
Par le mal que tant moi destraint
Que de doulour sui si ataint
Du mauvais mal qui n'a pareil
Que de moi je ne sai conseil
Puis vous dirai por quoi par m'ame
Quant je ai l'amour de ma dame
Elle de moi a chascun vuet
Faire plaisir tant qu'ele puet
Dous amiables pour amour
Est ou monde pire doulour
Que ce qu'estoit nostre leesce
Dont vient li fruiz de la tristrece
Que la fueille scet bien garder
Et la branche fait meurer
Quant le mal double c'est tout bien
Je l'ai par moi si ai le sien.Elle aussi les a tous dus.

La branche de biau maintieng la fueille honeste le fruit grace.

Voir dites amis levez sus
En la branche plus haut montez
Mes quant revendrez moi contez
Celui fruit que y mengerez
Plus chier que cestui l'auerez
Sus la branche montai apert
Le fruit vi cler a descouuert
De biau maintieng ce fu de grace
Le cuer m'eschaufa et la face
Tant fu plaisant et de bon gré
La fueille c'estoit honneste
Qui estoit tres bien prés du fruit
Je en mengai a grant deduit
A grant plenté por la sauour
Plaisant souef plain de doucour
Au maingier fu tres amiables
Les cuers des amans fait estables
Quant par plaisir homs en mengue
Ce est uns fruis que de venue
Eschauffe le cuer et le cors
Amours moi dit en riant lors
En mengastez onques par fors
Oil ma dame pluseurs fois
Tant com je fui prez de ma dame
De ce avoir a l'ons et femme
Combien que tous autres biens face
Biau maintieng honeste et grace
Si a elle a grant foison
Amis c'est droite norrisson
Pour cuers d'amans nourrir et traire
Ne est dont tres bel examplaire
Quant .i. cors grailles lons et droit
Vestus faitissement estroit
Et cointement bien atournez
Les piez a la guise chauciez
De biau parler si a mesure
Gaie honneste pour traiture
Si est droit et plain son aler
En lui scet rire et jouer
Et au besoing conseil bien donne
Quant set souffrir toutez personne
Humble en fait plaisanz en dis
Et au besoing si est hardiz
Et bien scet celer son courous
Et pour nul bien n'est orgueillous
Ce est de biau maintieng la vie.

La branche male bouche la fueille ordole le fruit male renommee
Sans douter venez ceste fie
En la branche qu'est par deca
Mengiez du fruit trop en y a
Bien est fermee a la souche
La branche si est male bouche
La seche fueille est envie
Li fruis mauvais dont est garnie
A a non male renommee
Noirs fu de coulour azuree
Vil puant ord et mal flairant
Au mengier si me fu samblant
Que vil estoit et tres pourris
Ytant fu puans et honnis
Que si tost comme en os mengie
De mes yex perdi la clarté
Et de doulour tres fort tramblai
Tantost hé chevalier huchay
Et dis me sire bonheur
Venez a moi tout asseur
Aidiez moi por la Dieu merci
Je sui perduz ai mi hay mi
Car je ne voi ne grain ne goute
Amour fu si esbahie toute
Et si dist tost au chevalier
Montez suz alez lui aidier
Car s'il cheoit il est si haut
Il morroit tantost de defaut
Li chevaliers vers moi monta
Sus son col me mist et porta
Moult legierement tout en bas
Et je criai ay mi helaz
Ma dame helaz que ferai
Ma veue perdue ai
Comment avrai je jamais joie
Amis la querele en est moie
Se vous avez nulz maulz pour moi
Venez vers moi par vostre foy
Lauez de l'yaue maintenant
Si fis je moult appertement
Mais tantost recouurai veue
Aprez de l'yaue ay beue
Pour mon cuer un pou conforter
Et ma bouche me fist lauer
Pour la tres amere sauour
De la tres orde vil puour
Qu'est dous le fruit de male bouche
Ou la fueille d'envie touche
Adont moi dit amours sanz faute
Amis je fusse bien plus haute
Et plus eusse renommee
Se ne feüst la destinee
Du fruit vil ort et tres mauvais
Toutes fois certes n'en puis mais
Car mon arbre le veut nourrir
Pour mal de moi non pour plaisir
Car mes amis en pers a tort
Et se ne feüst l'yaue fort
De souffrance que moult est saine
Car ou monde ne a fontaine
Qui plus tost en puisse saner
Pour le fruit qui est tout amer
Je croi maint en fussent finez
Tant est li fruis envenimez
Ores gardez que fait envie
Quant vais amans et une amie
S'entr'ameront bien loiaument
Et de vrai cuer parfaitement
Celleement et de bon gré
Et en tres grande loiauté
Pour moi tuit dui auront lor joie
Male bouche vient qui desloie
L'amour la joie le plaisir
Mesdisanz que Diex puit hair
Pour envie qu'il ont ou cuer.
Diffameront frere et suer
Amis ennemis de chascun
Ou en secré ou en commun
Feront tant par leur langue ague
Que leur amour sera sceue
Du fruit de male renommee
Pour quoi l'amour est descelee
Dont les plaisirs sont anulles
Car chascuns veut garder adez
La compaignie et l'amour
Et sur tout le bien et l'onnour
Tout ce vous devez bien savoir
Se l'avez taste dites voir
Hareu hareu dame que dites
Cuidiez vous que j'en fusse quites
Que loiaument toudis amai
Puis que amer je commencai
Du fruit ai mengie tant et tant
Encores doubte si tristrant
Qu'en prist la mort et en morut
Tant de maus comme moi il vt
Car j'en ai en tous les maus
Les priuez et les communaus
Mais la fontainne de souffrance
Me donnoit tous jourz pascience
Des maus si estranges souffrir
Et de vous a tous diz servir
C'est la branche fueille et fruit
Madame qui plus vous destruit
Amis voir dites vraiement
Mais ne puet estre autrement

La branche de biau samblant la fueille dous ris. le fruit délit.
Rien ne vaut de cest parler plus
En l'autre branche montez sus
Qui est nommee biau samblant
Sus la branche montai errant
La fueille si fu de douz ris
Li fruis qui fu de granz delis
De biau samblant c'est connoissance
Car biau samblant donne science
Entre amies et amans
Mais li fruis fu bien oudourans
Amiables douz sanz amer
et tres plaisant au regarder
Car de prez et de loing conforte
Au cuer aus yex vertu il porte
Si fait les amis esiouir.
de cestui ai a mon plaisir
Mengier a plenté je vouloie
Mais la volenté ne fu moie
Car amours en haut me hucha
et dist amis ne venrez ca
Ou la branche vous mengerez
Venez avant si tasterez
D'un autre fruit
Un pou plus fort.
Hé ma dame vous avez tort
Adez quant sui en la partie
Ou sont les fruis de toute vie
Ne sai por quoi vous me hastez
Mes quant mengue les mauvez
A dont ne me hatez nient
Amis aussi certainement
Vous y voulez pou demourer
et por ce ne vous faut haster
Car une heure vous samble .i. jour
Mais des heures qui ont doucour
L'anee ne vous samble heure
La ou le cuer de gré demeure
A nesun jour ne greueroit
Pour ce vous en avez bon droit
De demoure sus biau samblant
Car la branche est trop plaisant
C'out la uue non pas apert
Mes a present de dous regart
De chierre lie de douz ris
Mes le scet conforter l'amis
Quant autrement n'i puet parler
et par biau samblant scet moustrer
Que plus de gré a li feroit
Plaisirs de cuere s'elle pooit
Encors se parler couvient
En appert si comme avient
Se plus ne puet une parole
Qui soit d'amoureuse escole
Sanz ce que genz puissent a prendre
A son ami le face entendre
Si comme parlent mainte fois
Entre les genz dis de galois
et si scet faire contenance
Envers l'ami de grant plaisance
Sanz dangier et sanz nul orgueil
Assez est prez de bel acueil
Ceste branche tres gracieuse
Mes l'autre est plus amoureuse
Douz amis en mengastes onques
Ma dame et que fis je donques
Voire cent foiz ou fusse mors
Se de li n'eusse en confors
Encores plus en mengerez
Quant vous se a Dieu plait vendrez
La ou celle est de bien garnie
Qui a vous est dame et amie
Pour certain dame je le croi
Car je vous creanz par ma foy
Que elle est adroit aistresce
De biau samblant et de liesce

La branche de ialousie la fueille deruerie le fruit fou penser.
Encores amours dist ami
Venez a moi montez par ci
En celle branche qui sus est
Tantost de monter je fu prest
Si y montai legierement
La branche que si tost homs prent
Si fu de cuer la jalousie
La fueille fu de deruerie
Et li fruis si fu fol penser
S'en mengai et si fu amer
Puant et ort tres vil et sur
Noirs fu plus que coulour d'azur
Je en mengai a grant plenté
Mais ce fu bien outre mon gré
Tantost comme fu saoulez
De rage je fui forsenez
Car de tant haut comme j'estoie
Je chay jus en mi la voie
Sanz point de mal que je senti
Mes huchoie a tres grant cri
Et rioie et puis chantai
Puis prins les pierres et lancai
Au chevalier et vers amours
Mes li chevaliers vint le cours
Qui aus bras me prist bien estroit
Et dit dame ce n'est pas droit
Quant vous cestui voulez tuer
Une foiz le faites pasmer
Autre foy le faites fremir
Autre deruer autre languir
Pour quoi li donnez vous tristresce
Amour avoit tres grant liesce
Et si rioit por ma meschance
Puis dist ce fruit de coustumance
Fait deruer hom qui trop en prent
Mais il garist des maintenant
Qui boit de l'yaue de vertus
Boutez le liens tout vestus
Car son sen il recouuerra
Li chevaliers ens moi bouta
Et moi donna d'un tres grant cop
Je n'en pooie avoir trop
Car a paines je recouurai
Mon senz Mes puis quant m'avisai
De eus deuz je fui tres honteuz
Si sailli hors puis de genous
A la dame et au chevalier
Requis pardons de cuer entier
De ce que failli je avoie
Mais la faute ne fu pas moie
Mes du fruit vil et tres mauvés
Par qui j'estoie forsenez
Mes amours qui adez rioit
Moi dist amis dites adroit
De cestui fruit uil et male sage
En fustes onques mais malade
Ha ma dame je vous dirai
Vous le savez et je le sai
Tantes foiz j'en fus saoulez
Que j'en estoie tous deruez
Ma dame et ne pensez vous
Que je deusse estre jalouz
Quant madame estoit si bele
Gaie cointe josne ysnele
En fois en diz tres gracieuse
Car sur toutes estoit fameuse
De bien complie por amer
Et je veoie tout au cler
Touz les biaus et tous les faitis
Que chascuns vouloit sa cointance
Et li veoie ma presence
Et si savoie puis aprés
Que a chascun faisoit adez
Gaie honeste compaignie
Alors me prenoit jalousie
Et mengoie du fou penser
Car aucune foiz son parler
Son regart ne son biau samblant
N'estoient envers moi ytant
Plaisanz comme premier estoit
Pour quoi mes cuers certains cuidoit
Que le sien feüst autre part
Ne estiez vous dont musart
Quant par cuidier qui estoit fous
Souffriez vous si souuerains maus
Pour certain dame fouz estoie
Non pourquant a la foiz savoie
Tout pour certain la verité
Dont me croissoit iniquite
Car son cuer estoit transmuez
Et lors si estoie deruez
Ce n'i ere sanz cause mie
Voir dites mes aucune fie
Homs faut bien et puis se reprent
Car cuer qui aime loiaument
Comment qu'il ait vouloir pluseurs
Dacointances et des amours
Toutes fois il tient la racine
La ou l'amour est enterine
Et ou que le sien soit alez
Touz diz a vous est retournez

La branche de bon espoir la fueilLe attendance. le fruit conforter
Our quoi de ce que riens ne vaut
N'en parlez plus montez plus haut
De l'autre part si savrez voir
Que est branche de bon espoir
La fueille si est attendance
Et li fruit de tres grant vaillance
De la branche si est confort
Sus la branche me mis tres fort
Du fruit mengai si dous si sade
Que ou monde ne est malade
S'il pooit mengier .i. morcel
De cescun mal viel et nouvel
Seroit garis parfaitement
Bon espoir est confortement
D'avoir les biens que l'en desire
Bon espoir si est le douz mire
Qui garist des maulz perillouz
Et confort si est li fruis douz
Que ne doute d'avoir tous biens
Mes sanz la fueille ne vaut riens
Attendance combien que tarde
Lors dist amours faut que je guarde
Que vous ne emblez celui fruit
Tant n'avez mengie que je cuit
Que moult petit en ramandra
Hé ma dame ce que sera
Pour quoi me voulez tant haster
Ne m'en porroie saouler
Et en mengasse nuit et jour
Je le croi bien car le meillour
Est que nulz homs puisse tenir
Quant je veul .i. amant nourrir
Par faitement sanz nul deffaut
Et de moi a son cuer tres chaut
Et de la ou ama premier
Il trouva orgueil ou dangier
Ou deffaut d'aise qui est fort
Bon espoir li donne confort
Et par la fueille d'atendance
Et de moi joie et plaisance
Pour ce en voulez plus et plus
Assez en avez alez jus
Et dites moi par foy acertes
Se les paines fors et desertes
Que amans sueffre par son droit
Par cel fruit ne les souffriroit
Tres mieus et plus legierement
Ouil ma dame vraiement
Et de certain par moi le sai
Car d'autre foiz mengie en ai
Et sai que j'en os grant besoing
Quant ma dame avoit si loing
Son cuer de moi por mal veillance
Bon espoir confort attendance
Me tenoient alors en vie
Et si font d'autres maintez fie.

La branche de jalousie d'autrui la fueille. male volenté. le fruit ennimiste.
Or alez sus et si montez
Sus la branche honte n'aiez
Se est ialousie d'autrui
Ne sai des maris ou de qui
Li fruiz si est annemiste
Contre celui qu'a l'amisté
Male volenté est la fueille
Que nulz amis je ne croi veille
Je montai haut sur celle branche
Grosse seche et toute blanche
Et li fruis hideuz noir et dur
Touz jorz est vert n'est point meur
Puant estoit et mal flairant
J'en mengai si me fu samblant
Que ce fust lanier au dëable
De cuer de sanc est transmuable
Mes ne grieue point la dolour
Aucunes fois si a sauour
Qui le mengue aprés peler
Mes l'escorce sent trop la mer
J'en parai .i. pou s'en mengai
Mais point amerte n'i trouvai
Avant y trouvai de douceure
Car l'escorce tient l'amerture
Je estoie tous esbahis
Quant amours me dist biaus amis
Ores quant li fruis est mauvais
Vous vous faites huchier adez
Ne vous clamez orés de moi
Dame non faiz pes savez quoi
Au commencier j'en ai taste
Et si y a grant amerte
Que onques tele ne senti
Mes puis j'en ai mengie ossi
Mais quant estoit si lait si noir
Je le porrai seul pour savoir
Se par dedenz estoit si sur
Mais pour certain dame vous jur
Que amerte n'i trouvai point
Avant le trouvai si a point
Pour mengier et de si dous goust
Que je l'eusse mengie tout
Se vous moi ne eussiez huchie
Vous qu'en avez souvent mengie
Ne savez pas du fruit la guise
Je vous dirai bien la deuise
Vous savez que mauvais jalous
Male volenté et courous
Li fait croistre sa malueste
Et pour sa grande fausete
Si tense sa femme et garde
Dont li plaisir a fois se tarde
Mai l'amour pour ce n'apetice
Car ne scet pas le couart nisse
Qui amour a femme deffent
Touz diz plus fort ses cuers espret
Mais puis li fruis d'enimiste
Croist a celi qu'a l'amisté
Dont a besoing de soi garder
De tant venir vers lui n'aler
Car bien ne puet aler seur
Lors est li fruis amer et sur
Et y est la sure escorche
Mes aprés parer ma force
L'amerte est tres plaisans
Car ce est joie d'un amant
Quant li dira sa douce dame
Tres chier amis sachiez par m'ame
Que pour vous sui tres fort gardee
Et ceulz et ceulz m'ont courouciee
Mes por garde ne pour courous
Ne lairai de plus amer vous
Adont est bien pare le fruit
Encore plus comme je cuit
Quant li ialouz est forsenez
Et li amis est bien amez
De li a joie en son cuer
Veci la guise et le fuer
Certes granz maus sont aus amis
Mes a dire voir il ont pis

La branche de merci la fueille courtoise. le douz fruit plaisir
Sanz plus parler de cest afaire
Je vous dirai que devez faire
Montez tost sus la branche ci
Bien petite c'est de merci
La fueille si est courtoisie
Mais le fruit qui moi tient a vie
De la branche si est plaisir
Tost y montai mains sanz mentir
A grief se puet cuire la paste
Se n'est par la chalour du feu
Ou si pou ne est pas sceu
Que cuer qui par moi ne s'esprent
Amer puisse bien loiaument
Dont cuer qui a moi ne s'estrait
A celui qui samblant en fait
Qui est pour amisté loiaus
Il est desloiaus et tres maus
La branche ytel fruit nourrist
Pour quoi en la branche pourrist
Car conneuz est en la fin
N'en villiez pas car n'est point fin
Et s'onques en mengastes plus
D'ore en avant soit en refus

La branche de sapience la fueille de garder le fruit bien celer.
Venez avant montez tantost
En l'arbre ne dites plus mot
Trop parfaites longue demeure
Je montai sus l'arbre en l'eure
Sus la branche de grant plaisance
Qui avoit a non sapience
Le fruit si fu de bien celer
Et la fueille de soi garder
Du fruit mengai a grant plenté
Si sades si tres dous a gré
Que conforta toute ma teste.
Sa coulour estoit tres honneste
Et tres plaisans amerueille
Tres viuement estoit vermeille
Et au vëoir tres gracieuse
Car toute voie amoureuse
Sapience tres bien la garde
Bien celer est sa bonne garde
Que ne doit on prisier petit
Chascuns set bien que par fol dit amours se part quant est seue.
Quant par plusours est conneue
Sanz diffame ne puet durer
Quant a la  gent en plait parler
Mais la fueille que gardoit doir
Se bien d'onnour veut faire droit.
Chascuns qui bien aime sa dame
Celer doit que homme ne femme
Ne sace. qui ne amant. ne ont
Qui est. quant uait jus. ou amont
Et se tu te veulz diffamer
Nesun pourquoi ce doit celer
Tu aimes plus ta dame et toi
Que nulz autres raison por quoi
Se tu reueles tes secrez
Nuls si n'en doit estre blasmez
Si aprés toi l'en les raconte
Se tu en as domage et honte
De ce que diz et t'en puez taire
Comment y es tu a toi contraire
Que a nul vivant tu les dies
Ce sont bourdes ce sont folies
Se autrement t'en pues passer
Non pourquant se nulz veult garder
Ton honnour et aidier te puet
Et de vrai cuer faire le veut
Et toi puet bien moustrer avant
A celi pues bien dire tant
Comme apartient a la besoigne
Car qui conques verité tesmoingne
Ne puet d'amour avoir plaisir
Car d'amours doit chascuns mentir
Et d'armes si doit dire voir
Amours me fist tout ce savoir
Et puis me dist par vostre ame
Est bons li fruis ouil ma dame
Bons et douz et de grant sante
En avez vous auques taste ouil ma dame pluseurs fois
Tant qu'en ai mentie ma fois
Et Dieu et les sainz pariures
Vous estes sages bien secrez
Si gardez cela a toudis.

La branche de dure pensee le fueille. souspirer gemir le fruit languir
Ores venez avant amis
de ca montez s'il vous agree
La branche de dure pensee
Trouuerez si alez avant
La fueille qui tres fort s'espant
Si est souspirer et gemir
Mais le mal fruit si est languir
Je y montai si pris le fruit
Mes les amers ceus qui sont tuit
Des bestes poissons et serpens
Si tres amers ne si puans
Point si sur ne sont et pour voir
Y luer perdi senz et savoir
Et povoir de moi ce vous di
Mais je criai ai mi ai mi
Au chevalier sire et amis
Secourez moi helaz chetis
Je ne sai que sui devenus
Pour die merci metez moi jus
Car je pooir ne ai en moi
Il dist ne doutez estez coi
Je vous porterai a madame
Si fist il et puis dist par m'ame
Madame ce est trop mal fait
L'omme qui ne vous a forfait
Le voulez vous faire morir
Nulz cors ne porroit tant souffrir
Comme il a fait toute jour
Ne vous chaille de sa dolour
Faites li boire maintenant
De la fontaine qui souvent
L'a saue car en a besoing
Mors fist se fust gaires loing
Par le fruit qu'a volu mengier
Savez qui le fait empirier
Car de tout autre mauvez fruit
Par nature pense de tuit
Pour quoi il sont de tous les maulz
Dont est vil et descommunalz
Car se homs gaires en mengoit
En la fin languissant morroit
Amis por quoi vous pri et veil
Que se faire voulez mon veul
Quant au mengier si est cuisant
Delaissiez le por ce a tant
Ha madame que miex vorroie
Morir que se plus en mengoie.
Gemir languir et dur penser
Ont greue maint bon bachelier
Et dames mises ont au bas
Pour quoi dame ne creez pas
Qu'a moi plaise d'ore en avant

La branche de bonté la fueille homnour le fruite loiauté.
Voir dites or venez avant
Par deca et si montez sus
De ceste partie car plus
Vous ne porrez si haut monter
Mes veilliez prendre et haper
La branche qui est de bonté
Car le fruit est de loiauté
Et la fueille si est honnour
Sus montai a tres grant baudour
Et cheuauchai sus cele branche
Ne fu mie seche ne blanche
Mes vert tres fort a merveille
La coulour du fruit bien vermeille
Et l'oudeur douce et souef
Tant que mon cuer et tout le chief
Si tost comme je fuis bien sus
Touchai le fruit ne tardai plus
Que la oudeur douce flairant
Et la coulour qui fu plaisant
Mistrent tele doucour en moi
Que je iurasse par ma foy
Car je estoie en paradis
Terrestre tant me fu deliz
Le vëoir seul et le touchier
Mes puis quant ce vint au mengier
Si tres grande fu la douceur
Douce et soueue l'oudeur
Car si y fussent establi
Tuit li Goinues c'on fit aussi
Herbes et fleurs fruis et racines
Et toutes souef medecines
D'oudour de sauour ce me samble
N'en eussent tant tuit ensamble
Pour quoi mes cuers si espris fut
Qui trestout de joie recut
Pour grant plaisir car ne saroie
Que m'estoit avis pour la joie
Que j'avoie et par bon droit
Amours adez si me huchoit
Bien souvent et tous jourz plus haut
Par Dieu pensai il ne m'en chaut
Huchiez adez que je sui bien
Quonisez moi dire je vois rien
Ne faisoie point de samblant
Et elle adez aloit huchant
Et puis disoit se je seusse
Que pour ce perdu vous eusse
Par ma foy n'i fussiez montez
Au chevalier dit ca venez
Montez sus amenez le ca.
Le chevalier sus haut monta
Et si me dist sanz moi trichier
Amis vous ferez couroucier
Mais dame quant vous n'alez jus
Je vous empri ne faites plus
Couroucier ainsi fort ma dame
Hé douz sires qu'a elle par m'ame
De couroucier soi a grant tort
Ores quant j'ai tres dous deport
Et se j'ai de plaisir le fruit
Pour quoi ma dame moi destruit
A quoi moi veult hoster de ci.
Desus la branche de merci
Et la fueille de courtoisie
Je croi ma dame a envie
Pour quoi qu'arai du bien assez
Amis je vous pri escoutez
L'en puet avoir assez et trop
Vous en avez mengie biau cop
Et tant que bien vous doit souffire
Hé douz sire devez vous dire
Que nulz en puisse trop avoir
Vostres nons n'en seroit pas voir
Pour certain le vous di et jur
Ne estes vous pas bon eur
Celui qui fait les eurous
Si sui et faites vous que prous
Quant de ce me voulez tenser
Vous moi feistes ci monter
Pour quoi bien heureus je sui
Tres dous amis ne vous anuy
Se je fais le commandement
De ma dame certainnement
Je voudroie que a tous iours
Vous eussiez si dous seiours
Si douz deduit si grant joie
Mais vostre dame et la moie
Scet a chascun combien li faut
Pour quoi ne li faites deffaut
Venez a li je vous empri
Car d'autres fruis y a ossi
Des quiex vous conuendra mengier.
Ius moi mena le chevalier
Vers amours moult courtoisement
Amours dit courrouceement
Au chevalier dites amis
Est il venus a moi envis
Pour quoi avez tant demoure
Ne porquoi quant je l'au huchie
A moi por quoi ne respondoit
Ma dame pour voir il dormoit
Ou rapuis sambloit je ne sai
Car quant de li je m'aprocai
Ne se bouga ne pou ne trop
Mais je li donnai bien grant cop
De ma main par mi ses eschines
Puis li tirai fort ses narines
Adont par force s'esveilla
Veci dame comme il va
Par foy dit amour la doucour
Tres grande le mist en tel tour
Mes puis alors parla alors
Ne vous courouciez car dehors
Estes dont je mis vous avoie
Dame pourquoi ne le seroie
Amis ne vous courouciez pas
Car autre fois fustes ou laz
Et encor y porrez venir
Madame a vostre plaisir
Car riens dame qui vous anui
Ne doi faire puis vostres sui
Pour certain et je le croi bien
De vous ferai comme du mien

La branche de fausseté la fueille de faux samblant le fruit desloiauté.
Aprés je veul que haut montez
En l'arbre sus puis me contez
De la branche que trouuerez
Et du vil fruit que mengerez
En l'arbre montai de rechief
Si tost comme je sus touchai
La branche vi dessus montai
Elle avoit non fausseté
Li fruis si fu desloiauté
Et la fueille fu fauz samblant
Tout fu tres ort et tres puant
Pour ce que estoit tout pourris
Si tost comm en ma bouche en mis
Je fui si gros et si enflez
Et partout mon corps boutonnez
Que bien cuidai du tout morir
Ne me pooie soustenir
Tant estoie grevez du mal
Je descendi tantost aval
Mes point parler je ne pooie
Et vers amours signes faisoie
Qu'a moi donnast tost garison
Tantost entendi ma raison
Car du fruit savoit bien la guise
De l'yaue d'ilueques a prise
Par mi ma chiere en geta
Mes puis le chevalier hucha
Bon heur car venez avant
Cest homme ci morroit pour tant
S'il n'est baigniez en la fontaine
Car la branche est trop vilaine
Et li fruiz par est venimez
Pour quoi tantost enz le boutez
Et en l'eure sera garis
Si tost comme l'iaus fu mis
Je fui garis si sailli hors
Et la dame me dist alors
Amis voulez que je vous die
Ce est tres grande maladie
Qui n'est amez et aime bien
Yce grieue sur toute rien
Qui pert son temps et son corps gasté.
Me conforta si viuement
Que tuit li quatre element
Ne m'eussent miex restaure
Du fruit mengai a grant plenté
Mais au mengier me souvenoit
De touz les fruis car il avoit
De chascun adroit sa sauour
Des bons et de chascun oudour
Mes por quoi vesci la raison
Car pour voir nul fruit n'est point bon
Fors par bonté qui bon le fait.
Et puis dont que bonté atrait
Loiaute qui est prés de soi
Par raison selonc ce que voi
De touz biens est participans
Ce est nobesce des amans
Pour quoi qui mengut de cestui
Puet bien dire car ja d'autrui
Ne li faut gaires a mengier
Car qui en a aprés digner
Sache qu'il a de touz les biens
Lors dist amours je ne fais riens
C'est homme ci point ne me doute
Il ne respont ne grain ne goute
Ne por moi il ne veut descendre
Il feïst moult bien a reprendre
Se ce ne feüst que le fruit
Li est tres bon comme je cuit
Pour ce iluec tout remaint
Mes toutes fois s'est a moi plaint
Que je le haste de venir
Pour ce le veul .i. pou souffrir
Pour vëoir se ja il vendroit
Vers moi qui ne le hucheroit
Quant je ous assez demoure
A son avis non au mien gré
Une autre foiz moult hautement
Cria amours et dist comment
Demourez vous tant dous amis
Y estes autre foiz endormis
Venez ou vous couroucerai
Je descendi et y alai
Certes outre tout mon voloir
Car por certain a dire voir
Moult estoit bons li dous seiours
Mes lors me dist tres bien amours
Amis vous que mengie avez
Du bon fruit encore savez
Son pris sa vertu sa puissance
Mes puis qu'avez en moi fiance
Et vous tenez du tout a moi
Je le vous dirai pourquoi
Amis la branche de bonté
A vertu bien te vous dis ge
Car toute chose qu'est de li
Est tres bonne je le vous di;
Et car bonté a fondement
De moi qui sui commencement
Bonté tient en moi sa racine
Pour quoi je sui nette et fine
Qui par bonté me veut garder
Car nulz amanz ne doit amer
Pour vilté ne pour deshonnour
Et li fruiz si est loiauté
Savez pourquoi le vous diz ge
Car loiauté par sa nature
De soi doit estre nette et pure
Et malueste ne doit vouloir
Ne point amer por decevoir.
Ce ne est pas amour honneste.
Ainz est clamour de une beste
Qui aime pour son apetit
Ycilz scet bien d'onnour petit
Car se vous amez vostre dame
Sur toute riens de cors et d'ame
Et vous l'amez por li honnir
La loiauté voulez mentir
Puis en vilté vous la metez
Quant sa bonté vous li tolez
Dont puis la loiauté se fraint
Par la bonté qui n'i remaint
Et d'onneur se brise la fueille
Nesun ami dire ne veille
Que sanz bonté je puisse estre
Ne loiauté sanz bonté nestre
Ne honneur sanz ce ne a vie
Mais du fruit ne menguent mie
Les fauz amans qui  mauuauz sont
Mes ceus qui tres loiaus cuers ont
Qui a ce que avront ame
Gardent honnour et loiauté
Pour la bonté miex soustenir
Qui moi fait vivre et flourir
Es fruis qui sont si bons si dous
Nulz ne seroit si uertuous
Se de bonté n'estoit la branche
Qui est si douce et si franche
Que sa vertu a chascun donne
Dont par bonte chascune est bonne
Bonté fait pensees et diz
En honnour fort tient a toudiz
Or voi de bonte et d'onnour
Et de loiauté la doucour
Je vous pri que vous les gardez

La branche de refuz la fueille legierete. le fruit haine.
Sanz nul defauz orés montez
Par de ca une seule fie
Suz l'arbre si sera complie
Vostre painne a touz jourz mais
Non por quant quant vous revendrez
Ne vous courouciez je vous pri
Car ja .i. plaisir ne demi
Aprez de moi ne avrez point
Sus l'arbre je montai a point
Mes avoir je y montai en vis
Car je savoie bien que pis
Trouueroie que nule fie
La branche plus haut ai choisie
Qui fu torte et vil et seche
Dure fueille plus q'une fleche
Et li fruis noirs durs et agus
La branche si fu de refus
Li mauvais fruis si fu haine
Et la fueille qui n'est pas fine
Si fu de cuer legierete
De cestuit fruit ci mengai je
Quant sus la branche je montai
Mes a dire voir ne trouvai
En tout le monde si amer
Si puant car seul au garder
Me fist tost perdre ma veue
Et ma raison je os perdue
Si me fist trambler et fremir
Si cuidai bien iluec morir
Car de dolour fu si estraint
Que je deuins pales et taint
Rouges blanc noir aucune fie
Je criai haut de deruerie
Sainte Marie aidiez moi
Amours cria tenez vous quoi
Amis dous estes vous deruez
Dist amours car je sui yci
N'en doutez point por Dieu merci
Car la fontaine vous garra
Du vil fruit qui greue vous a
Je qui nommer oÿ le font
De lassus haut du plus amont
Me laissai chëoir tout enuers
Par mi les branches a travers
Aucunes fies de costé
Autre de chief que j'ai hurte
Mes bras mes jambes debrisiees
Et mes eschines descirees
De branche en branche je tomboie
Car sens ne pooir je n'avoie
Que moi peusse retenir
Tant que sus amours vois cheïr
Si que toute l'ai estourdie
Mais en moi ne ot point de vie.
Esperit ne pous ni alaine
Mes Diex vouloit qu'en la fontainne
Cheisse sus les piez de la dame
Tantost ou cors me revint l'ame
Et de mes membres fus sanez
D'eschine de corps de costez
Si que fui touz haitiez et sain
Lors pe orinst amours par ma main
Qu'encores ne m'avoit touchie
Ca je estoie acouchie
A soi tout droit moi leva sus
Et lors dy. comment sui venus
Esbahiz en sui par ma foi
Amis vous cheistes sur moi
Car tout mort venies aval
Ma dame dont vous fis je mal
Nennil amis n'en puet chaloir
Esperit sui a dire voir
Pour quoi cops ne mal ne me grieue
Mes se ne feüst yceste yaue
Qui vous sana et vous guery
Encores mort fussiez yquy
Car l'ame vous sailli du cors
Comment dame dont fus je mors
Ouil amis certainement
Douce dame a vous moi rent
Se je courouciee vous ai
Amis ne faites plus de plai
Mes du fruit que mengie avez
Je croi sa malice savez
Et son venin mal et sauvage
Ma dame ce est grant domage
Quant nul mengue de tel fruit
Biax amis n'en tastent pas tuit
Mais ceulz qui ont volu prier
Les dames qui ont cuer legier
Et celes qui ont les amis
Qui vont ou change a toudis
Si leur vient en la teste sus
Ne seuent pourquoi font refus
Adez aiment adez harront
Adez d'un adez d'autre sont
La fueille est legierete
De cuer et fole volenté
Mes cilz qui elst d'amer loiaus
Pour ses refus a tres granz maus
Mes savez pour quoi y est greignour
De touz les autres et piour
La raison vous dirai por quoi
Ne savez vous se .i. grant roy
Riches de terre et d'avoir
Faisoit Fortune de chëoir
De tout et que li eüst riens
Fors que disete de touz biens
Greignour paine il soufferroit
Que celui qui tout temps aroit
Heue toute povreté
Ainssi par samblant vous dis ge
Uns tres vrais amis qui avra
Sa mere qui bien l'amera
Et si l'avra fait maint plaisir
Si aprés se le veut hair
Et metre du tout au refus
Cestui si avra de mal plus
Que se nuls jours ne fust amez
Pour ce ont les dëables mez
De maus de paines de soussis
Car il furent en paradis
Et seuent que monte la gloire
Bien a perdu sens et memoire
Amis ou amie qui retrait
D'amer la ou plaisir a fait
Et pris par amours loiaument
Certes ce est grant faillement
Car faute fait au commencier
Ou faute sanz cause lessier
C'est pis que mors refuz haine
Et legierete sa voisine
Pour qui vint de malz le courous
Ma dame or me dites vous
Me faudra il plus amonter
Sus l'arbre qui a fruit amer
De l'autre force ne feroie
Car toudiz monter y voudroie
Tant est souf dous et plaisans
Amis vous savrez bien partans
Ce qu'il en conviendra a faire
Pais puis faut que je vous desclaire
Une raison soutil et prime
Veez cuer sus en la cyme
Qui est partis rouges et pers
Veistes onques si divers
Nenil pour voir jour de ma vie
Je vous dirai que senefie
Cel cuer qu'est rouges d'une part
Par grant desir de mon feu art
Et dous desir le fait cremer
Mes por les maus que scet porter
Par souffrance qui l'a nourri
Et moi et l'arbre qu'est yci
Pour ce est de l'autre partie
Droit azurez rouges ne mie
Ce est tres grande loiauté
Que a en soi sanz fausseté
Car cuers qui est tres bien loiaus
Combien que par moi il ait maux
Et painnes dures et soucis
Pour ce vers moi il ne fait pis
Ne si change ne si descire
Ne vers moi point ne se empire
Savez por quoi car la fontaine
Qui est tres nette et tres saine
Le fait loial et desirant
Se est cuer de tout vrai amant
Quant est ardanz pour ma chalour
D'asur loiax sanz nul faus tour
Tel cuer amant joiax vers moi
A droit est nommez bonne foi
Pour ce que les biens d'onneur tient
Et les maus loiaument soustient
Pour ce voiz je ainssi vestue
Non pourquant vous m'avé veue
De uert avec rouge porter
Que fist honnour pour soi garder
Ma couronne tous jorz d'argent
Pour ce que mes mauz art la gent
De ce amis plus ne di riens
Vous savez mes mauz et mes biens
Car sur l'arbre estes montez.
Ou sont et les avez tastez
Pour ce savez combien ce monte.
Aus non sachans en faites conte
Amis quant serez par de la.
Mes s'il vous riens par de ca
Ores quant y estes devant moi
Demandez je le vous otroi.

Ainsi parole li amis et reprent amours qu'entre les amans fait haine
Dame tres gracieuse chiere
Puis que sui devant vostre chiere
Vous dirai je ne vous anui
Prefent le chevalier cestui
Qui est tres loiax et seur
Et pious messire bon heur
Qui la fontaine l'arbre et vous
Garde tres bien car heurous
Est par li chascun vrai amant
Heurouz quant puet sousfrir tout
Des maulz dame que par vous sont
Et heurous quant les biens ont
Qui sont de vous et il les donne
Car nesune autre personne
Fors que li ne les puet donner
Pour ce devant li veul parler
De ce que se claiment plusours
Puis que vous dont estes amours
Dont vint plaisirs et amisté
Comment faites ennemiste
Entre ceulz qui se sont amez
Quant nostre nons est tout adez
Amours amisté et acort
Dont faites vous aus amans tort
Puis que loiaument chascuns sert
Quant entre eulz vostre nons part
Et le bien se tourne en mal
L'un va amont l'autre aval
Tant que vostres nons est paris
Quant d'amis faites ennemis.

Encores dit li amans que mours fait car dedenz l'un prent l'autre ne couche.
Leen Mon cuer encores ai
une debte que vous dirai
De quoi tort avez ce me samble
Homme et femme tout ensamble
Sont desouz le vostre pooir
Et de chascun a dire voir
Pouez faire ce qu'il vous plait
Chascun est de vostre recept
La ou vous plait de li atraire
Pour quoi dont d'une gente paire
Qui sont bien tailliez por amer
A l'un voulez tres fort greuer
Pour desir d'amer tres ardant
Et l'autre n'esprendez nient
Ne point ne sera eschaufez
Et l'autre greuerez adez
Ou le trouuerez plus loiaus
Et puis li donrez de vos maus
Et l'autre qui ne avra point
Pour ce que au cuer ne le point
Les vous maulx ne a d'amour cure
Pour quoi ne faites par droiture
Puis que le povoir vous avez
Pour quoi tous .ii. ne les tenez
Que fussent d'un acort a vous
Mes a l'un vous donnez courous
Et l'autre ne scet combien vaut
De vostre mal ne ne l'en chaut
Et ce faites vous pluseurs fois

Tiercement dit que amours faut pour ce qu'elle donne nesuns maulx.
Mes plus selonc ce que je vois
faites tres mal a mon avis
Amours doit estre touz deliz
Tout plaisir tout bien toute joie
Mes ceus qui seuent vostre voie
Pour .i. bien vous donnez .iii. maulz
Encores ou plus sont loiaulz
Plus les en faites endurer
Mes ceulz qui vous seuent bourder
Ycil ont de vous tous les biens
Madame ne vous diz plus riens
Ne de ce ne parlaisse point
Se non portant car bien a point
Bien de vous ne vient pas tuit
Fors bien petit comme je cuit
Quant que feüst loial amant
De vous se claiment bien ytant
Ou de plus que je ne vous di
Et par ma foy ce poise mi.
Quant homs mal dire de vous puet
Pour ce chascun amer ne veut
Car doublent les maux et les cors
Mais se je savoie en cors
Pour vous de s'escuser raison
Je en auroie a choison
Pour vostre bon droit deffenser
Dame veilliez moi pardonner
Je le vous di tres chiere dame
Que moult grant duel en ai par m'ame
Quant aucuns en puet maldire

Ci respont amours a l'amant comment elle est doucour sanz desacort
Envers moi commenca a rire
Amours et puis croula sa teste.
Et dist vous avez sens de beste
Car ne avez pris et pense
Ce que je vous ai bien moustre
Je ai tres mal ma paine mise
De trois choses m'avez reprise
Que mar ma foi je n'i ai tort
Vous dites que fais desacort
Et des amistes des amis
Ores gardez a vostre avis
Se mon non veut dire que ge
Faice point male volenté
Mon non si est tout droit amours
A. est luxure qui acours
Que ce qui vient aprés destruit
Et quant mort vient aprés je cuit
A destruit mort que n'a valour
Amour ne mort. car c'est doucour
Dont d'amour joie est la racine
Amour sanz mort est enterine
Dont se joie sui ne puis faire
Ennemiste qui m'est contraire
Haine je que fais amer
Mes je ne puis mie garder
Les cuers febles legiers iuuans
Qui font couroucier les amans
Ce fait yre ma ennemie
Ou ennemiste prent sa vie.

Ci respont amours. au secont comment elle ne faut deferir. tous .ii. amans.
Regardez bien entendez moi
Au secont je respons por moi
Quant vous me reprochiez ainsi
Que je prenz le cuer d'un ami
Et de l'autre le cuer lairai
Amis vous savez et je sai
Que touz les cuers qui sont ou monde
Ne sont pas tuit loial au monde
Ne d'amer ne sont uertuous
Pour ce ne les ai mie tous
Mais ceulz qui sont por moi norris
Yceulz sont loiax a toudiz
Car je sui comme li soulaux
Qui est au monde communax
Qui les vers arbres fait flourir
Et les mors ne puet point nourir
Li soulaux ne faut point a nus
Mais tous ne perdent ses vertus
Car la vertus ne ont en soi
Ne plus ne mains si est de moi
Je vois partout si fiers chascun
Mes devint ne blecerai un
Qui soit ferus ou cuer adroit
Et se tant est que feruz soit
Espoit ne le porrai avoir
Dont se je fais mon droit pooir
Et il est vil de sa nature
A moi n'en est la fourfaiture
Mes a li qui ne veut amer
Pour doute de li amender.

Ores respont amours au tiers reproce c'omme est tout délit sanz mal. quant aprés reproces me diz
Que je doi estre touz deliz
Toute joie et tout plaisir
Si sui je amis sanz mentir
Et maus por moi amans ne ont
Mes eulz pour mauvez cuer le font
Orgueil dangier et male bouche
Et tout fruit que l'arbre sec touche
Combien que tuit viengnent vers moi.
Ne les aim ne faire nel doi
Mes autrement nulz ne savroit
Que bien est se le mal n'estoit
Et quant je sens les bien plus dous
Plus plaisanz plus delicious
Qu'en tout le monde puisse estre
En mon arbre a fait Diex nestre
Des maus qui sont a moi nuisanz
Pour quoi mon bien est plus plaisanz
Si comme Diex en paradis
De ses angles ot ennemis.

Ici a tres bel examplaire
Puis toutes choses ont contraire
Je doi avoir qui sui commune
Et aprés Dieu ossi sui une
Qui ou monde plus a poissance
Je fais de deuz cuers acordance
Je sui plaisir je sui tous biens
Pour ce amis car estes miens
Aus vrais amans veilliez contre
Mon fait que savez tout a cler
Et ceulz qui me diffameront
Ne qui mal de moi parleront
La verité leur conterez
Si comme vous faire sarez
Mes tant sai que nulz vrais amis
De moi nuls diroit envis.
Car chascuns scet s'il est loiaus
Que par mon gré je ne dons maus

Ce est li nons de celi qui a fait Cest dit par deuz guises parties
SAuez amis que je vous di.
un ray un mont que je voi ci
Chascun est mien a mon plaisir
Bien li rays qui font esclarchir
Yci fait le mont qu'est bien haut
Dont jusques bas que ne deffaut
Raison pourquoi vous veil prier
A moi salues tout premier
Jusques a tant quele s'en rie.
Moult chieret vo douce amie
Ou queque soit vo douz repos
Nous sert tres bien pour quoi a los
Tant de moi tant d'onnour ma suer
Bonté moi saluer au fuer
Ainsiques comme il est prous
D'autres biau cop saluez nous
Amez pour ma dame d'onnour
Veci le non du trouueour
Tel comme la le trouuerez
Par deuz foiz ne mesprendrez
