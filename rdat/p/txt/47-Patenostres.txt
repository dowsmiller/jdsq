Dites vos pate nostres pour toute sainte eglise
Car elle est acouchiee et si ne scet ou gist
En nul plus povre estat ne porroit estre mise
Tant est fait que sus lui chace est coruee et prise
Et pour ce que chascuns la deboute et dechace
Dites vos patenostres que Diex pardon li face

Dites vos pate nostres sainte eglise travaille
L'en la ja mis genir au fuerre et a la paille
Chascun du sien apris nul n'i a qui li baille
L'en la pert e recope et retrenche et retaile
De florins a chaiere et de florins a mace
Dites vos pate que Diex pardon li face

Dites vos pate nostres sainte eglise vault morte
Ce qu'on li a oste et prins de vie torte
Cousin n'a ne parent qui de riens la conforte.
Car tuit sont esmeü contre lui d'une sorte
L'un la boute des piez l'autre crache en sa face
Dites vos parenostres que Diex pardon li face

Dites vos patenostres pour iehan l'apostole
Qui fait a grant moustier de petite chapele
Et d'un eueschie .iii. c'est bien chose nouvele
Onques mais ne joua papes de tel merele
Euesques et abbes  Ensamble ioint et lace
Dites vos patenostres que Diex pardon li face

Dites vos patenostres pour cardinaus de Romme
Car il sont vaillant rien avec ce qu'il sont home
De l'autrui cure n'ont se ce n'est de grant somme
Car pas ne sont enfans pour apaier de pomme
Por ce ne veulent pas des bras c'on les embrace
Dites vos patenostres que Diex merci li face

Dites vos patenostres por pape et cardinaus
Qui sont de tous coufouls mais qu'il aient dons hauls
Et d'autre part prieres seront especiaus
Por ce mestre antipape et ces chardonneriaus
Qui contre sainte eglise courent a la harache
Dites vos patenostres que Diex merci li face

Dites por nos prelas qui gouuernent le monde
Qu'il sachent traire argent de la ou trop habonde
Mesmement por tous ceulz qui mainent vie monde
Et prechent la foy ne ne doutent vergoigne
Ne mort qui leur chief nus ne soit a decolace
Dites vos patenostres que Diex pardon lor face

Pour ceulz ne prie l'en des prelas qui se paissent
Et les leur riches font norrissent et encraissent
Et d'amendes leurs gens contre raison expressent
Et leurs povres voisins terre en famine lessent
Et lest tresors amassent de pierres d'estopace
Dites vos patenostres que Diex merci li face

Dites vos patenostres ainsi vous en souuiegne
Por clergié si qu'a mains pires pas ne deuiengne
S'il ne veult amender en cest estat se tiengne
Je li pri qu'il ne face tant le bien qu'il ensaigne
Le dire leur souffist sans entrer en la trace
Dites vos patenostres que Diex merci li face

Pour tous officiaus pour gens d'auocatie
Por tous procurateurs pour clers de notairrie
Et pour prestres curez qui ne se saignent mie
De leurs parrochianes par jor et par nuitie
Visiter si qu'il aient ouuerte la creuace
Dites vos pate nostres que Diex pardon li face

Pour clers estudians por tous ceulz des enquestes
Por les mestres aussi qui sieent aus requestes
Por aduocas et juges qui debatent leurs testes
Et tous jors leurs mains ont por prendre l'argent prestes
Se en deffaut les gens chieement por eulz en coustumace
Dites vos patenostres que Diex merci leur face

Dites vos patenostres por la chancelerie
Que vers nous soit courtois piteus sans felonnie.
Por les phisiciens drois est c'on ne l'oblie et ceulz de cyrurgie
Que nulz en son mestier vers nous se forface
Dites vos patenostres que Diex pardon leur face

Dites vos patenostres pour ces religieus
Qui chascun anchargie sont d'absolutions
Des or mais pou vaudront leurs grans executions
Por vivre lor couvient vendre possessions
Por ce que l'en leur tost leur pain et leur fouace
Dites vos patenostres que Diex pardon leur face

Pour ces religieus qui ont dismes et rentes
Dites vos patenostres doucement endementres
C'ont leurs corps en moustier qu'il n'aient leur ententes
A celes qui ne sont cousines ne parentes
Et se par fol desir euure leur font homage
Dites vos patenostres que Diex merci lor face

Pour ordres mendians ne fault il pas prier
Car bien sceuent partout leur profit espier
Il pueent asseur assez estudier
Et dedens leurs moustiers chanter hault et crier
Lays ont et sepultures et uiuent sans menace
Dites vos patenostres que Diex pardon leur face

En ce monde les voi faire de diuers tours
Ces ordres mendiaus qui ont diuers atours
Les grans chaperons ont par villes et par bours
Dire souvent le bien aucun font a rebours
Et pour ce aussi com fait a terre une lymace
Dites vos patenostres

Dites vos patenostres pour ces hospitaliers
Car l'en leur clost leur granges maisons celiers
A leur domage ont il les biens a ces templiers
Car il en ont le plait ne sai que les deniers
N'encor n'en a l'en fait chose que a Dieu place
Dites vos patenostres que Dieu pardon li face

Dites vos patenostres pour roy pour duc pour conte
Qu'en eulz de jor en jor pris et puissance monte
Et qu'aient tele gent que riens ne leur mesconte
Dont puissent maintenir leur bon estat sans honte
Et que le lis ne soit point de male espinace
Dites vos patenostres que Dieus merci leur face

Dites vos paternostres pour vostre baronnie
Que de Dieu pooir ait contre mer soit bastie
Vers Paiens trieve grant adont ne faudront mie
A leurs gages avoir sus nostre dismerie
Car de telle messe oient volentiers la preface
Dites vos patenostres que Diex pardon lor face

Dites vos patenostres por cha chevalerie
Que plus quel n'a esté la face Diex hardie
Et que tele force ait et puissance et aie
Q'outremer faire puist une tele enuaie
Por coy les mescreans de sainte terre enchace
Dites vos patenostres que Diex pardon leur face

Dites vos patenostres et aval et amont
Por la chevalerie qu'orendroit l'en semont
Por aler oultremer en nef et en dromont
Aveques m'en irai quant l'yaue contremont
Corra ou quant sera toute noire la glace
Dites vos patenostres que Diex pardon leur face

Dites vos patenostres aussi por ces duchesses
Pour contesses aussinc et puis por ces princesses
Qu'au moustier el ne soient mie caqueterresses
Et qu'entre leurs prisons ne laschent nules vesses
Et se aucune veult faire ou file ou filace
Dites vos patenostres que Diex pardon leur face

Dites vos patenostres por toutes nobles dames
Et pour leurs damoiseles qui ont ames de fames
Que Diex leur doinst user de celles sans diffames
Si qu'en la fin ou ciel soient sauves les ames
Non obstant se lor corps au monde se solace
Dites vos patenostres que Diex pardon lor face

Dites vos patenostres por beguines celees
Por filles Dieu nonnains veuues et mariees
Que Diex a toutes doinst faire leurs destinees
Si que leur fait ne soient reprises ne prouuees
S'il avient de coustume qu'aucune se mefface
Dites vos patenostres que Diex merci leur face

Dites vos patenostres por ceulz qui vraiement
S'entresont entrame et aimment fermement
En foy et an fiance. et sans deceuement
Car aussi bien se treuve et si entierement
Amours sous camelins comme sous paonnace
Dites vos patenostres que Diex merci leur face

Dites vos patenostres pour les jones filletes
D'entre .xv. et .xiiii a poingnans mameletes
Que au Dieu d'amours puissent rentre et paier leurs debtes
Sans ce que vilonnies d'eulz en soient retraites
Ne domme mesdisant ne de vielle riace
Dites vos patenostres que Diex merci leur face

Pour ces cortoises dames qui tant ont de franchise
Qui des corps et des biens font partie et diuise
A ceus qui de cuer aimment de si parfaite guise
Que surcot et puis cote pelocon et chemise
Chascune a son ami quant il li plait rebrace
Dites vos pate nostres que Diex pardon lor face.

Dites vos pate nostres por flamens a grans saus
Qui font tant aus francois pluiseurs divers assaus
Il se sont bien moustre au roy come loiaus
Teulz mains lettres on ont ou il n'a nulz seauls
Et por ce les ay mis dedens ceste rimace
Dites vos patenostres que Diex pardon leur face.

Dites vos pate nostres aussi por la monnoie
Qui ca et si reuient or nercist or blanchoie
Qui le profit en a je ne sai Diex le voie
Je ne feroie pas .I. chevalier de croie
Por tout le grant conseil qui ce nous fait et brace
Dites vos patenostres que Diex pardon li face

Dites vos patenostres pour chascun boulengier
Por ce qu'il nous ont fait pan de bren a mengier
Encor de pain loial faire nous font dangier
Diex doinst que au prevost qui nous puist vengier
Encores jadis furent es halles saint eüstace
Dites vos patenostres que Diex pardon leur face

Pour les gens de mestier au monde necessaires
Por feures mareschaus et por aposticaires
Qui vendent les cyrops et les bons laituaires
Et pour tous corratiers preuos baillis et maires
C'on face leurs offices ne nous facent fallace
Dites vos patenostres que Diex pardon leur face

Priez que Diex confonde tous ces mauls mesdisans
Et que de celer soient aus amans auisans
Priez aussi pour tous ces vilains paisans
Et por leur archeprestre pri con mestres lisans
Aus festes dessous l'orme sermonne ou auocace
Dites vos patenostres que Diex pardon leur face

Pour toutes gens qui sont de bone renommee
Qui boiuent volentiers de jour et de nuitee
Si que la teste en deult souvent la matinee
Afin quel soit guerie et tost reconfortee
Qu'il ait de la puree ou d'yaue de radace
Dites vos patenostres que Diex pardon lor face

Dites vos patenostres por gent de maladie
Si qu'encor puist mengier et boivre vin sus lye
Et chanter et dancer et mener bone vie
Et doinst la male mort mesdisans plain d'envie
Et que loial amor d'amans ne se deslace
Dites vos patenostres que Diex pardon li face

Pour ceulz qui sont enflez et plain d'ypocrisie
Et por ceulz qui le mal sueffrent d'apoplexie
Por ceulz qui la la pierce ont et mal en leur vessie
Et por les trop serrez que s'esmueue et deslie
Lor ventre a cele fin qu'isse hors de lor chasse
Dites vos patenostres que Diex pardon lor face

Pour trestous enfermes qui seulent esmaier
Que Diex santé lor veille et sa grace otroier
Ceulz qui sont en peril aident sans delaier
A ceus aussi qui doivent doinst force de paier
Si que ses crediteurs un chascun satiffaice
Dites vos patenostres que Diex pardon leur face

Priez aussi por ceulz qui trop se desconfortent
Et pour ceus qui partout en biens s'entredeportent
Por amans qu'en amant d'aler droit ne se tortent
Aus contrais impotens qui droit lor corps ne portent
Qu'aient pour soustenir ou baston ou eschace
Dites vos patenostres que Diex merci lor face

Dites vos patenostres por les gens qui labourent
Non pas por ces gloutons qui bons morsiaus deuourent
Et qui la sainte eglise n'aitent ne honorent
Mais por les marchéans qui les pais secourent
Et les biens nos aportent et les metent en place
Dites vos patenostres que Diex pardon leur face

Dites pour marchéans qui font marchéandise
Quelque part que ce soit ne de quelconque vie
Por les bons compaignons qui nus en leurs chemises
Coustumier sont d'aler contre le vent de bise
En yver est besoins ou qu'en lor face grace
Dites vos patenostres que Diex pardon lor face

Dites vos patenostres por le fruit de la terre
Que Diex nous doinst bon vin sans loing aler le querre
Si que fainn ne soit plus ne nous tiengnent en serre
Et du royaume oster le contens et la guerre
Et que ceulz si s'amende qui la noise pourchace
Dites vos patenostres que Diex pardon li face

Pour ceulz qui sont coart qu'il aient hardiece
Et pour les desvoiez que bien Diex les adrece
Por la gent qui s'estent du lonc quel se redrece
A tous ceulz qui foloient que Diex lor doinst sagece
Tele com virgile ot aritote et orace
Dites vos patenostres que Diex pardon leur face

Pour toutes gens qui sont d'office seruiables
Qu'il soient tous jors liez en chambres et en sales
Et que teulz seigneurs aient cortois et aimables
Des quelz puissent avoir leurs loiers couvenables
D'or d'argent et de robes e non pas de fornace
Dites vos patenostres que Diex pardon lor face

Pour tous bons pelerins queDiex droit les convoie
Por povres qui querant vont lor pain par la voie
Por ceulz qui n'ont argent ne ami qui leur croient
Que Diex a leur besoing tel confort lor envoie
Qu'encor or et argent aient en leur besace
Dites vos patenostres que Diex pardon lor face

Pour iacobins qui vont de nouvel oultre mer
Por la foy crestienne aus Sarrazins semer
Et por ceulz qui les siuent doinst on Dieu reclamer
Que les cuers des payens si puissent entamer.
Que par eulz Diex la face nouuele dedyace
Dites vos patenostres que Diex pardon leur face

Dites vos patenostres por pelerins lassez
Qui par de la mer sont por Dieu pris et quassez
Il en y a trop mains qu'il ne deüst assez
Et por tous ceulz qui sont en la foy trespassez
Et pour ceulz qui vis sont que bien Diex lor parface
Dites vos patenostres que Diex pardon lor face

Pour tous ceulz dont l'en doit en bien faire priere
Dites pater noster tout ce devant derriere
Aprez ces patenostres buuons a lie chiere
Si que de Dieu aions pardon et grace entiere
Por gieffroy qui ce fist qu'il ne soit on espace
Dites vos patenostres que Diex pardon li face a . M . E . N.
