Qui ce livre vouldra entendre
Moult de bien y porra aprendre
Que amasser plenté d'avoir
Et qui tendra ces paraboles
Ces examples et ces friuoles
A moquerie ne a truffe
Bien ait qui li donra buffe

Un leu qui fu de male part
Glout et enfrun et de mal art
S'en ossa par mesauenture
De l'os d'une chieure moult dure
Quant en osse fu si requist
Les bestes sauvages et dist.
Que qui l'os oster li porra
Quant guerredon li en fera
Les bestes parlerent ensamble
Par foy dist renart il me samble
Que la grue bien le guerroit
Se entremetre s'en voloit
Le leu le commence a prier
Quele se hast de li aidier
Et quanqu'ele demandera
Par sa foy il li paiera

La grue si crut sa parole
Sa teste et son col comme fole
En la gueule au leu a lanciee
Hors en trest l'os si s'est dreciee
Et dit au leu que il li doit
Grant loier et que il le poit
Dist le leu moult t'en dois proisier
Quant de la gueule a l'adversier
Es issue sans mal avoir
Autre loier n'en pues avoir

Qui a tel sert il doit aprendre
Que guerredon n'en doit atendre
Mais douter se doit de domage
Et garder s'en se il est sage

Bataille fu d'oisiaus volans
Encontre les bestes courans
Grant et mortel et perilleuse
Et de chascune part douteuse
La leur fu plaine de boisdie
De barat et de tricherie
Le chat hua a son lait cors
Qui puis en fu a honte hors
Il s'a pensa que il faindroit
A chascun quides siens seroit
Et quant ensamble chapleront
De ceulz se tendra que vaincront
Aus oreilles et a la teste
Sambloit miex .i. chat qu'autre beste
Aus eles a oisel sambloit
Raison est car oisel estoit
Sa fausseté si fu sceue
Et des .ii. pars aperceue
Chascuns le het et le desfie
Nulz ne fu au las en saye.

Le losengier si com me samble
Quant il voit ses voisins ensamble
Troublez faint par losengie
A chascun quees de sa partie
En l'oreille va l'un blamant
A l'autre en refait autretant
La haine fait confermer.
Que il fait sambler d'afiner
Quant sa fausseté est sceue
Et des .ii. pars aperceue
Chascuns le het n'en doutez mie
Et refuse sa compaignie
Come l'aleur est demenez
Qui d'estranges est de priuez
Fu hais par sa tricherie
Mal ait cil qui vit de tel vie

La mouche a esté de bataille
.I. torel fier et orgueileus
Et dit qu'il nel doute maaille
Et le deffi a a l'estreus

Quant le torel a deceu
Que la moulche l'a en vilté
Dire et d'orgueil s'est esmeü
Et hulle et fait grant tempeste

La mouche dit ne te trauaille
Trop avras demain a soffrir
Moie est l'onnor de la bataille
Quant ce vendra au departir

Dit le tor se je te tenisse
Je te tenisse a escient
Que tel cop du pié te ferisse
Et morir a tres grant torment

Dist la mouche sire torel
Soiez ycy demain sans faille
Sachiez vous y lairez la pel
Car g'i serai comment qu'il aille

Le torel si n'oblia mie
Ice que la mouche li dist
Ou champ vint plain de felonie
Vllant et grant tempeste fist.

Et quant la mouche l'a veü
Si vola en l'air par desseur
Et dist sire trop es meu
Pres estes de corre moi seure

Vous en serez por fol tenu
De tous ceulz qui vous ont veü
Nous ne somes pas par ygal.
Tu es .i. grant torel cornu
Et je .i. escuireul menu
Tu te dois combatre au cheval

Chascuns se moquer du torel
Qui virent mener tel revel
Comme .i. taon qui riens ne monte
Avtressi du fort damoisel
Quant il se prent a .i. harel
Honneur n'en puet avoir mais honte

Li riches hons de grant pooir
Ne doit pas grant honor avoir
D'estriuer a .i. non puissant
Donner li doit de son avoir
Par raison et faire assavoir
Qu'il le lait non pas aytant

Uns hons fu qui .i. asne avoit
Qui sa besoigne li faisoit
Et si estoit batus souvent
Ne autre loier n'en avoit
Fors les chardons que il menjoie
Dont il avoit eschersement

Un jor se gisoit en l'estable
Et n'ot estrain chardon ne paille
Son mestre esgarda qui menioit
Le pain net et la char qu'il taille
Qu'il tent a son chien et li baille
Quant en l'espaule le feroit
Il s'a pensa que il n'avoit
Fors torment de ce qu'il faisoit
Et le chienn ert si a aise
Por la joie queil menoit
A son mestre et a sa mestresse
Il pensa que aussi fera
Et que son mestre ioura
Savoir se il l'en ameroit
Des piez encontre li saudra
Et en l'oie le ferra.
Aussi comme le chien faisoit
Il viet quel n'ont de riens tenu
A son mestre est errant venu
Des piez devant l'a acolé
Puis l'a en l'oie feru
Du pié destre qui ferre fu
A po qu'il ne l'a afole

Aus dens l'a par l'espaule pris
Et estraint et a terre mis
Sus le ventre li est montez
Et quant ce virent ces amis
Ses sergens sa fame et ses filz
L'asne ont batu et tempeste
Il cuident qu'il soit forsene
L'oïe l'ont et enchaine
Si que il ne se pot bouger
Or est l'asne mal assene
Car batus est et mal mene
Et si n'a que il puist mengier

Celi est fol a escient
Qui de ce qui ne li apent
S'entremet et fait prisautier
Comme l'asne qui folement
Moult parchei en grant torment
Voult tolir ah chier son mestre

Li leus s'en entre en une lande
Souffreteus forment de viande
Si erra tant qu'il ot veü
Une vacherie moult grande
Or a il tot ce qu'il demande
De corre a eulz fu esmeü

Les chiens qui les brebis gardoient
Si voient que les leus venoient
Mengier et tuer les brebis
Du grant maltalent qu'il avoient
Les chiens contre les leus en parloient
Tant que les leus s'en sont foui

Orr oez que les leus feront
Par traison se vengeront
Des chiens qu'il ne pueent trouver
Et puis les brebis mengeront
Si que ja une n'en lairont
Por tant qu'il la puisse trouver

Dont ont les leus fait assavoir
Aus brebis s'il veulent avoir
Pais a eulz a toute lor vie
Les chiens leur feront faire avoir
Qui faire en puissent leur devoir
Car vers eulz ont grant felonnie

Les brebis s'esiouent moult
De la requeste que il ont
Les chiens leur ont abandonnez
Puis les moustrent la ou il sont
Ou se dormoient en .i. mont
Erranment furent deuourez

Or pueent prendre les brebis
Car ja n'en seront contredis
Mors sont leurs chiens et leurs gagnons
Tous ceulz sont folz et mal bailli
Qui baillent a leurs ennemis
Leurs espees ne leur bastons

Vous poez bien cest examplaire
Oiant sages et fox retraire
Celi est folz qui sa deffensse
Abandone a son aduersaire
Bien en porroit a mal chief traire
Qui mestre en a si y pense

Une soris passer voloit
.I. flueue mais el se doutoit
Quel ne noiast s'el s'i meist
Et que jamais ne s'en issist
Une raine a aperceue
Qui du flueue s'en est issue
Por Dieu li pria humblement
Qu'il la conseillast loiaument
De passer l'yaue a sauveté
Si fust avec son parenté
Qu'il desire moult a vëoir
Com forment sont recce d'avoir
Dist la soris je t'aiderai
Volentiers et en bone foy
Et quant de l'autre part seras
Tout est tien quanque tu verras
Por ce li dit qu'ele pensoit
Que a l'yaue l'enuoieroit
.I. fil prist lueques trouva
L'un bout en son pié li loia
Et l'autre au pié de la soris
Et puis se sont ou flueue mis
La rainne en l'yaue s'est lanciee
La soris a a li lanciee
Tant a par l'yaue trainee
La soris quel fu deuiee
Sa volenté a acomplie
Par barat et par tricherie
Par aventure ainsi avint
C'un estouffle par ilec vint
La soris flotant ot veue
Si tost com l'ot aperceue
A la soris s'est arrestee
La raine au bec a aportee
Qui s'estoit au fil atachiee
Ainsi fu la soris vengie
Car la rainne qui l'ot tuee
En tost du busard deuoree

Quiconques veult que l'en se fie
En li et que le s'i afie
Aidier li doit ou il li die
Que il n'est pas de sa partie
Car qui oevre de traison
Avoir en doit mal guerredon

Un voustre viel et de grant aage
Emplume et plain de malage
Veoit qu'il ne se puet aidier
Ne sa vitaille pourchacier
A un aigle par aventure
En tourna sa mesauenture
Les aigles a mengiez trestous
Car il estoit trop fameillous
Dedens le ni s'est acroupis
Le miex qu'il puet s'est atapis
Et quant l'aigle aportoit pastel
Au bel recevoit le morsel
Long temps l'a l'aigle apastelee
Et norrie et saoulee
N'onques de riens ne s'appercut
Tant comme le voultre se tut
.I. jor fu qu'il fist grant tempeste
Qui moult mal fist a mainte beste
De pluie et de vent ce me samble
De scristre et de tonnoure ensamble
Et quant le tonnoirre failli
Et le temps se fu embelli
Delez son ny l'aigle seoit
Qui durement mouilliee estoit
Ses elles fiert et si ses queult
Tout tramblant du froit que il eut
A l'esgresse dist qu'il estoit
Tout entrepris et si n'avoit
Onques mais si mal temps veü
L'estouffle ne s'est pas teu
Et li dist ains que fusses ne
Fui je jadis plus mal mene
D'une tempeste de gales
Tele ne fu ne n'ert jamés
Quant ce ot dit si s'apercut
La teste baissa si se tut
L'aigle et l'aiglesse l'ont oÿ
Qui n'en furent pas esjoy
Dist l'aigle tu n'es pas mon filz
Que ainques feüsses nez vis
Tu nous as nos faons mengiez
Maintenant en serons vengiez
Plus tost qu'il vindrent a li vindrent
Aus bes et aus onques les pristrent
Tous les membres li despecierent
Et hors du corps li errachierent
Sa traison po li valut
Car par sa traison morut
Encore s'il se fust teu
N'eult il esté aperceue
Mais pechié et sa
Langue ensamble.
L'encombrerent si com moy samble

Il tourne souvent a contraire
A parler quant on se doit taire
Car quant on doit as gens parler
L'en se doit premiers aviser
Que l'en ne die vilonnie
Ne chose qui toure a folie

Un lyon de noble figure
S'acompaigna par aventure
A .i. asne lait et chetif
Qui mort sambloit trop miex que vis
En une forest en entrerent
Les bestes sauvages trouuerent
Qui porchacoient leur pasture
Chascune selon sa nature
Sachiez que toutes s'enfouirent
Si tost comme le lyon virent
Car toute beste crient lyon.
Par nature et par raison
Quant le lyon les regarda
Errant a l'asne commanda
Qu'il se hastast de requener
Por les pestes espoenter
L'asne fist son commandement
Il recana si laidement
Et si hault c'onques tel tempeste
Ne fist onques mais nule beste
Car il sambloit apertement
Que rompu fust le firmament
Et que tous deüst deualer
Et toute riens acrauenter
Les bestes tel poour en vrent
Que il ne sorent ou il furent
Ne nule part n'osent fouir
Car tout oirent retentir
El bois entour et environ
L'asne renforca sa raison.
Et cria plus hideusement
Qu'il ne fist au commencement
Le lyon aus bestes en vint
Et celes qu'il volt
A l'asne dist tes toy bernart
Bien en as deservi ta part
Dont cuida bernart l'orelu
Le fol le lourt et le pelu
Por le braire qu'il avoit fait
Que par igal au lyon fait
Sire lyon ce dit bernart
Vostre copains n'est pas musart
Il n'a ou monde beste nee
Qui plus de moy soit redoutee
Ce dist le lyon ne scaroit
Ton pooir et qui ne taroit
Onques en sa vie veü
Il devroit estre espoir meu
Qui t'orroit si hydeusement
Recaner et si hautement
Je meisme paour eusse
De toy se ne te conneuse
Mais qui tres bien te connoistoit
Ja ton recaner ne creindroit
Ceulz de qui tu es congneu
Et qui ont autre fois veü
Qui ont despit ton parenté
Toy et toute sa pooste
Aucun sont qui por hault crier
Et por glatir et por jangler
Cuident c'on leur doie obeir
Et honorer et chier tenir
Qui bien vouldroit tex gens nommer
Bernars les devroit apeler
Car au parler puet on savoir
Liquel doivent honor avoir

Uns hons orgueilleus
Cruel et enuisus
Si volt aler chacier
.I. torel esgarda
A qui il commanda
Qu'il li venist aidier

La vache et la brebis
En a aussi requis.
Qui volentiers yront
A la voie se mentent
Tous .iiii. et s'apareillent
Plus lonc sejor n'i font
.I. cert ont encontre.

Tout .iiii. l'ont frape
Tant que il l'ont occis
.IIII. quartiers en font
Por ce que .iiii. sont
Devant l'eulz les ont mis

Seignor dit le lyon
Oez que nous feron
Je veil ce cerf partir
La premiere partie
Je l'ai bien deservie
Qui ne vauldra mentir

Pourquoi que je sui roy
Raison est par ma foy
Que j'aie la seconde
La tierce le plus fort
Larai je m'i acort
Se n'en sui j'en meconte

La uatre qui vouldra
Prendrai je a qui plaira
Entendez vous ce conte
Le lyon par mestrie
Ot tout en sa baillie
Entendez que ce monte

Qui ert en compaignie
D'un cruel plain d'envie
N'en puet avoir fors honte
Quant il a gaaignie
Et il est hault et lie
Si vient son compaignon
Qui prent tout a sa part
Et l'apele musart
Traitre et glouton

Un leu et .i. agnel
Buuoient du ruissel
Qui descendoit du mont
Le leu vit l'aignelet
Qui sambla tendret
Si le desirra moult
Une achoison querra
De quoi il le metra
A mort et a torment
Et puis l'estranglera
Ainsi com il vouldra
Et fera son talent

Il a dit a l'aignel
Tu me lairas ta pel
Cumert et deslioal
Tu troubles le ruissel
Dont ne m'est mie bel
Autre fois m'as fait mal

L'aignelet li a dit.
Entendez .i. petit
Raison et bone et vraie
Vous estes par dessus
Et je sui de ca jus
Troubler ne vous porroie

Dit le leu autre fois
Passe a ja .ix. mois
M'en as tu fait despit
De l'aignel ne piet estre
J'estoie encore a nestre
Si com ma mere dit

Tu dis que j'ai menti
Trop sui ore amenti
Quant si parles a moy
J'ai esté trop souffrable
Ce soit par le dëable
Quant plus je te souffri

L'aignelet a mengie
Ainsi s'en est vengie
Le leu par son outrage
Onques ne li mesfist
N'aignelet ne li dist
Ne forfait ne outrage

Chascuns se doit garder
De mauvais encontrer
Se Damedieu me voie
Qui n'en puet estriuer
A li ne doit iangler
Mais aler en sa voie

Un chien fu qui passoit
.I. flueue et si portoit
.I. quartier de mouton
En l'yaue se miroit
Son obmre resambloit
.I. chien de sa facon.

La char li volt tolir
Que il voit resplendir
Si a sa gueule ouuerte
La char si li chai
Dolut li de sa parte

Assez de char avoit
Et l'autrui couvoitoit
Dont il perdi sa proie
Qu'autressi li seroit
S'ainsi l'en auenoit
Chascun en avroit joie

Cil qui veult a la gent
Tolir a escient
Le leur et sans raison
A trop bon droit perdroit
Le sien que il avroit
Com le chien le mouton

Un jay bel et iolif
Devint lait et chetif
Par son oultrecuidance
Car il se forioy
Por ce que il oÿ
Faire de li loange

Il ot en grant despit
Tous les iays que il vit
O eulz ne daigne aler
O les paons se  traioit
Por ce que il cuidoit
Au paon resambler

Quant les paons le virent
En grant despit le tindrent
Et le vouldrent tuer
Ses pennes li arrachent
Et benquent et menacent
Si qu'il ne puet voler

Aus yays est retornez
Plume et malmene
Corroucie et dolant
Il l'ont d'entr'eulz oste
Et bechie et hurte
Si qu'il fu tout sanglant

Qui ses parens renee
Pour mener grant posnee
Et pour honnor avoir
Aucun temps reuendra
Qu'il s'en repentira.
Par droit le pues savoir

Un aigle pris avoit
.I. lieure qu'il menioit
Mais encore ert en vie
.I. moisson le gardoit
Qui au lieue disoit
Ramposnes et folie

Chetif dist le moisson
Moult fus fol et bricon
Quant tu te lessas prendre
Riens ne te vault plorer
Ne te pues eschaper
Mors es sans plus atendre

Tu estoier saillans
Et legier et courans
Aussi comme .i. oisel
Or est cy atrape
Et honni et mate
Et y lairas la pel

Que t'ont valu tes sans
Rostruenges et maulz
Que soloies savoir
Il n'a souz ciel leurier
Ne chien ne lyonnier
Qui te peüst avoir

Quant acrhier ne doutoies
Ne revel ne cremoies
Vaillant .iiii. boutons
Car trop ien te savras
Garder toi de leurs pas
Et bouter es buissons

Celui qui te plaindra
Et qui te plorera
Certes avra tort
Quant garder te savoies
Et si ne te gardoies
Bien est que soies mort

Quant s'ot dit le moison
Et fine sa raison.
Tantost fu deuoure
D'un espeurier ramage
Moult fu po de domage
Car trop avoit dure

Se le moisson sceüst
Qu'avenir li deüst
Forment se fust doute
Ja le lieure n'eüst
Escharni qu'il peüst
Ne dit adversité

Pechié est et folie
De dire en vilonnie
A hom desconforte
Tel est or hui ennui
Qui demain n'i ert mie
Ains perdra sa sante

Le chien fist adiourner
aus plais pour demander
A la brebis .i. pain
Qu'il avoit preste
Cil dist en loiauté
Qu'il ne moroit de fain

Certes dist la brebis
Par ma foy vous plevis
Qu'il a dit fausseté
Onques jor qu'il vesquist
Aide ne me fist
Ne prest n'autre bonte

Trop bons tesmoins en oÿ
Dist le chiez par ma foy
Qui bien le iurerent
Or les fai dont venir
Dist le juge et oir
Vouldrai que il diront

Le leu tout primerain
A mis avant sa main
Qui a sa foy mentie
Et dist qu'il y estoit
Quant le chien y avoit
Preste de pain partie

L'escoufle et le busart
Estoient d'autre part
Qui distrent que il virent
Que le chien li bailla
Le pain et s'en ala
Et nient plus n'en oyrent

Il couvint qu'el rendist
Vousist ou ne vousist
Le pain quele n'ot mie
Trestous les faus tesmoins
Qui sont et pres et loins
Enuoit Diex d'ure vie

Qui doit aus plais aler
Il se doit bien douter
De faus tesmoins atendre
Il font le droit user
Et le tort releuer
Por fiance de prendre

Une lime d'acier
Qu'ert chiez .i. serrurier
Trouva .i. fol serpent
Il la cuida mengier
Si la prist a rungier
Trop angoisseusement

Les dens sont despeciees
Rompues et brisiees
Et il furent sanglant
La lime s'est moquie
De quoi c'est grant folie
Et li a dit briement

Fol serpent malostru
Por quoi me runges tu
Dont ne sui je d'acier
Je menjue le fer
Si ert dur comme enfer
Et tu me veulz mengier

Masche hardiement
Et estrain bien la dent
Ja ne m'en sentirai
Tu t'en iras sanglant
Corroucie et dolant
Et je m'en moquerai

Folie est d'estriuer
Ne de guerre mener
A plus puissant de li
Qui s'en porroit garder
Sens seroit d'estriuer
La riote et le plai.

Un larron fame prist
Qui moult grans noces fist
De toute la valee
Moult firent lieement
Trestout communement
C'un qui fu en la place

Ses voisins li ont dit
Qu'il entende au deduit
Et face lieement
Par foy dist il seigneurs
Je pensoie ore ailleurs
Et vous dirai comment

J'oÿ jadis conter
Que Diex voult marier
Le sileil a la lune
Moult desplut a la gent
Chascun en fu dolent
Diex leur dist en commune

Ce n'est pas a mon veil
Que demenez tel duel
Dites qui ce vous fait
Sire ce mariage
Nous torne a grant domage
Chascuns le scet partout

Il n'est c'un seul soleil
Si ne sauons conseil
Quant est en sa chalour
Si eschauffe le monde
Entour a la reonde
Qui tout est en doleur

Quant marié sera
Soleil engenderra
Plus bel bien le savez
Adonques il duira
Trestous embrasera
Sire aincois nous tuez

Il n'a cy c'un larron
Et tant le redouton
Qui ne sauons que faire
Quant marié sera
Enfans engendrera.
Qui seront deputaire

Il nous porra grever
Et le nostre rober
Car il resambleront
Au pere et a la mere
Raison est par saint pere
Je ja bien ne feront

L'en doit moult redouter
Et fuire et eschiuer
Multepli de mauvés
Et les bons essaucier
Et amer et proisier
Car trop n'en ert jamais

Une aronde esgardoit
.I. vilain qui semoit
Son champ en son cortil
Elle a dit aus oisiaus
Que chascuns soit isniaus
D'oster soy de peril

La semence cueillon
Et nous en saoulon
Que semme ce vilain
Nous nous repentiron
Se croistre le lesson.
Ce vous di pour certain

Les vilains en feront
Les rez si nous prendront
Et metront a torment
Les oisiaus l'escharnirent
De ce que il oirent
Et n'en firent noient

Quant la chanure leva
L'aronde retorna
Les oisiaus si leur prie
Alons tout esrachier
Ce chanure et debrisier

Le vilain n'y est mie
Au matin y alon
Ne doutons .i. bouton
Riens qu'il face ne die.

L'aronde si fu sage
Et ne fu pas sauvage
Mais la gent douta moult
Qui prennent les oisiaus
Tant sachent estre isniaus
A leurs rez que il fout

Os maisons a la gent
Qui la doutent forment
S'est alee anichier
Et sa mort y a une
Et mise en leur baillie
Si l'en tiennent plus cher.

Or sont moult repentans
Les oisiaus et dolans
Qu'il ne crurent l'aronde
Car il sont atrapez
Pris et acouuetez
Aus rez partout le monde

Ne je ne me merueil
Dont qui ne croit conseil
Si s'en repent souvent
Quant l'en li dit raison.
Il est fol et bricon.
S'il scet et ne l'entent.

L'en se doit conseillier
Quant vient au commencier
S'est maniere de sage
Car qui trop atendroit
A paine escheueroit
En la fin le domage.

Un grant vilain pele
Gras et bien saoule
S'assist en sa maison
.I. hasterel devant
L'ala souvent poignant
En bibet ou taon.

Un cop geta en vain
Le vilain de sa main
Sus la teste pelee
Malement le bleca
Sa mouche n'atoucha
Dont point ne li a gree

La mouche se trauerse
Poignant fu et diuerse
C'estoit contre sa mort.
Le vilain aticha
Et il se corrouca
Et li dist qu'il a tort

Il la cuida ferir
Mais il sot bien fouir
Et grunchier en volant
Une tres grant paumee
S'est le vilain donnee

Il en geta .i. ris
Et jura saint Denis
Que tant y ruera
Qu'en aucune maniere
Ou devant ou derriere
A ferme l'ataindra

Il l'ataint sus sa teste
Si n'en fist pas grant feste
Ains feri en seursant
Toute l'a escachiee
Sa teste en fu souilliee
Dessus le front en hault

Je tieng a grant folie
De faire vilennie
A plus poissant de soy
La en pert bien la vie
Sage est qui se chastie
Qu'il n'en voist a belloy

Un cop est tost rue
Et .i. home tue
Fol est qui ne se doute
Trop enchacier fait mal
A pié et a cheval
Bon fait tenir sa route

Or oez d'un lyon
Qui se point ou talon
D'une besche d'espine
Il ne l'a sot oster
Ne ne pot endurer
L'angoisse qui n'afine

Moult fu forment dolent
Car il ne sot comment
Il puist santé avoir
Miex amast a morir
Que tant de mal sentir
Se fust a son voloir

Il n'a beste trouvee
En toute la contree
Qui le sache guerir
Du mal dont il enrage
Et point ne s'assouage
Prez estoit de morir

Moult prez d'ilec avoir
.I. paistre qui gardoit
Une grant bercherie
Le lyon l'apercut
Qui en tant come il put
Envers li s'abandonne

Le pasteur s'est doute
Que ne soit fausseté
De son humilité
Derrieres ses brebis
S'est couchiez et tapis
Mais le lyon s'auance

Son pié li a tendu
Moult a bien entendu
Le pasteur qui li faut
Le pié prist en sa main
De merde et sonc plain
Il le tert et s'en faut

Gveris fu li lyon
Par petit d'achoison
Le pasteur en mercie
Et li baise la main
Le pastour de son pain
Li a donne la mie

Le pastor fu jugie
A mort par son pechié
Apres ceste aventure
Liez fu a l'estache
Le prevost le menace
De mort cruel et dure

Le pastour si crioit
Merci quanqu'il pooit
Mais nulz n'y volt entendre
Le lyon l'a veü
Qui bien l'a congneu
Sa bonte li voult rendre

Il est du bois sailli
Tout droit s'en vient a li
Bruiant de grant fierte
Le prevost s'en fouy
Et chascun le suivi
Forment espoente

Nul ne savoit escrire
La grant joie ne dire
Que li fist le lyon
De la dolour li poise
Plus de .c. fois la boise
En la bouche ou menton.

Le prevost et la gent
Retournerent briement
Qui tous sont esbahi
Le pastour esgarderent
Que a trouver cuiderent
Deuoure et occis.

Pastour dist le prevost
Il n'est home qui t'ost
Faire mal ne hontage
Por l'amor du lyon
Trestout te pardonne
Plus n'y avras domage

Di nous comment ce vet
Que ce lyon te fait
D'amor tel demoustrance
Se nulz te meffaisoit
Bien sai qu'il l'occirroit
S'en prendroit la venjance

Par foy dist le berchier
Il vint a moy l'autr'ier
Malade en son talon
De lo oÿ grant pitié
Si li gueri son pié
N'i sai autre raison

Pour .i. po de service
Qu'il fist par sa franchise
Le pastour au lyon.
Ot il sauve sa vie
De mort qu'ot deservie
D'une homicidion

La bonte n'i ert perdue
Qui ne recoit rendue
Sage est qui bonte fait
Pour une en auon .c.
Ainsi Jhesu le rent.
Que l'en aoure et crient.

Un asne traveillie
Dolant et traveillie
.I. keu y est venu
Si le ravi a nu
De sa gueule baee

Il ot moult grant pitié
Du las qui traveillie
Estoit et endormi
En la quele partie
Sens tu greigneur hachie
Dist le leu bel ami

La ou tu tiens ta poe
Me dueil plus qu'en la ioe
Que j'ai toute rompue
D'un cop que .i. asnier
Me donna devant hier
D'une grosse mascue

L'asne cuide estre pris
Deuoure et occis
Du leu hastiuement
Le leu de li avoit
Tel pitié qu'il ploroit
Et l'en pesoit forment

Se .i. hom desloial
Se repentoit du mal
Qu'aroit fait en sa vie
Tout le bien qu'il feroit.
Des gens tenus seroit
Mal et ypocrisie

Chascuns se doit garnir
En son premier venir
De bien faire et savoir
Hons de malvais renon
Traitre ne larron
Ne por honour avoir

Un leu estoit mucie
Et de prez enchacie
Si ne pooit fouir
En .i. brueil s'est lancie
Et tapi et mucie
Paour ot de morir

Un home se seoit
Lez li qui regardoit
Le l'en merci li prie
Por Dieu biaus dous amis
Je sui a la mort mis
Neant est de ma vie

S'il te plest je vivrai
Ou se non je morrai
C'est a ta volenté
Le veneur vient cy
Qui ja n'avra merci
De ce las ne pitié

Car il me het de mort
Et ce n'est mie tort
Je l'ay bien deservie
Mais se puis eschaper
Que sauf m'en puisse aler
J'amenderai ma vie

J'ay grant pitié de toy
Dit le bouuier par foy
Ja par moy ne morras
Au veneeur dirai
Si tost com le verrai
Que par dela t'en vas

Sire vostre merci.
Je demourai dont cy
Por Dieu de moy pensez
Li archier sont venu
De berser esmeü
Et les ars entesez

Ou est le leu alé
Qui est cy deuale
Fist li arbalestiers
Il torna par dela
Si tost com devala
Ce respont le bouuier

Et puis leur a gaignie
La ou il ert mucie
Mais pas ne l'entendirent
Oultre s'en sont passez
Plus n'i sont arrestez
N'onques puis n'y revindrent

Sire dit le bouuier
Bien poez desbouchier
Vous estes eschape
Se ne fust m'aye
Vous fussiez hors de vie
Et pris et atrape

La langue soit sauvee
Et de Dieu honoree
Dit le leu biaus amis
Les ex soient creuez
Et tous esbourbelez
Qu'en la teste as assis

Encuse me cuidas
Quant tu guignas en bas
Si feis mesproison
Autre chose pensoies
Que tu ne leur disoies
Si estoit traison.

Qui promet a la gent
Ou bonté ou argent
Que faire ne puet mie
Apres regaingne en bas
Que n'en nel face pas.
Li fait grant vilennie

Goupillez nouuiaus nez
Furent pris et portez
D'un aigle a ses faons
Pensa qu'il leur donroit
Et leur despeceroit
Tous par menus lardons

Le gourpill si requist
L'aigle qu'il li rendist
Por Dieu ses gourpilles
Puis dist que non feroit
Et que il en donroit
La char a ses aiglons

Le gorpil fu dolant
Quant ne pot autremant
Grant feu a alume
Dessous le ny a l'aigle
Malement l'apareille
De paour est paume

Les aigles baillierent
Du grant chaut qu'il senterent
Mais ne porent foir
L'aicle ne scet que faire
En hault commence a braire
Et bien cuide morir

Rendez rendez lairon
Ou ycy vous pendron
Dit le pere au gourpil
Trestous les te rendrai
Dist l'aygle par ma fay
Si m'oste le peril.

Le gorpil par son art
Si fist l'aigle couart
St li rendi sa parte
Onques son biau prier
N'i pot avoir mestier
Ne de batre sa teste

Par ce poez savoir
Que qui ne puet auoi
Le sien puet deproier
Aucun art doit penser
Et faire et aviser
Dont il se puist aidier

Un cheval si se vit
En .i. pre ou pessoit
A li vint .i. lyon
Et li dist qu'il estoit
Bon mire et qu'il savoit
De tous mauls guerison

Sire dit le cheval
Lonc temps a que j'ai mal
En .i. des piez derriere
Se me poez guerir
Bien le vous puis merir
En aucune maniere

Frere dit le lyon
Couche toy si verron
Le mal apertement
Je ne me puis couchier
Ce respont le destrier
Si en sui moult dolent

Souffrez dit le lyon
Quanque nous vous feron
Et ne regibez mie
Le cheval bien savoit
Que le lyon pensoit
A tolir li la vie

Baissiez vous sire miere
Si verrez par derriere
Dit le cheval le mal
Bien vit que li lyons
Le voult prendre au talon
Or oez du cheval

De ses .ii. piez arriere
A si frape le miere.
Que il l'a afronte
Mire dist le cheval
I cuit que de ce mal.
N'avrez jamais santé

Folz estoit le lyon
Quant volt par traison
Decoivre le cheval
Car se il bien voussist
Tex .xiiii. en vainquist.
Et leur rendist estal.

Qui veult par traison
Ouurer bien est raison.
Que il en ait hontage
S'il se puet autrement
Deliurer de tourment
De mal et de domage

Li coulon si cremirent
L'oiselierre qu'il virent
Prenant leur compaignons
Il parlerent ensamble
Ca dit l'un ce me samble
Comme oiseleurs felons

Destruit nostre lignage
Et nous fait grant domage
Trestous nous occira.
Se n'avona .i. garant
Sage preu et parlant
Qui nous garantira

Il ont de l'espeurier
Fait leur gonfanonnier
Leur juge et leur seigneur
Qui .i. et .i. le prent
Et le va deuourant
Trestous de jor en jor.

Trop mauvais juge auon
En l'espeurier felon
Ce dit .i. qui le vit
Ja ne nous deffendra
Mais tous jors mengera
Car de nos sans se vit

Il nous est plus nuisant
Que l'oiseleur devant
Chascuns le puet vëoir
Quant juge le feismes
Et sus nous le meismes
Ce fu par non savoir

Il crient plus l'oiselier
Qui l'aloe espeurier
Mal nous en deffendra
Quant les verra venir
Por nous prendre et murtrir
D'espeurier s'en fuira

A peril eschiuer
Se doit on bien garder
De chëoir en greignour
Comme les coulons furent
Qui abandon morurent
Por leur mauvais seigneur

Un fol cheval heoit
.I. cerf qui li avoit
Trop malement meffait
Assaudre ne l'osoit
Car ses cornes doutoit
Que poignantes voit

Un veneeur requist
Qu'aide li feïst
Du cerf metre a la mort
Et il le seruiroit
Tous les jors qu'il viuroit
Car moult se sentoit fort

Le veneur l'a pris
Qui tantost li a mis
Et le frain et la sele
Bien estoit le cengla
Uns esperons chauca
Qui orent grant roelle

Sus le cheval sailli
Et le cerf acailli
Qui moult estoit courant
Et par mons et par vaus
Et par plains et par gaus
L'ala forment chacant

Le cerf riens ne portoit
Qui moult legier estoit
Por noiant le chacoient
Jamais ne le preissent
Por corre qu'il feissent
Grant folie faisoient

Le cheyal s'ert saillant
Et traveillie formant
Ce n'ert mi merveille
Grans cops le va ferant
Et derriere et devant
Et trop mal l'apareille

Le venerres felons
Si fiert des esperons
Si que li sans en sault
Mais le cheval avant
Ne puet ne tant ne quant
Car le cuer si li fault

Il a l'omme requis
Qui sus li est assis
Que il se sueffre atant
Et qu'il le lait aler
Par les champs pasturer
Comme il faisoit devant

Aler ne te lairai
Dist li hons par ma fay
Car a moy t'ez sousmis
Mais tant com tu vivras
Tous jors me seruiras.
De gré ou a enuis

Le cerf s'out onques mal
Mais mort fu le cheval
Par si grant felonnie
Qui tuer le cuidoit
Por ce que il avoit
Le veneur en aye

Par qui fu derompu
A mort et confundu
Si comm oÿ avez
Par son outrecuidance
Fu il mis a outrance
Et a la mort alez

L'en a souvent fiance
En tel dont grant nuisance
Vient puis bien le savez
Por ce se fait trop mal
Qui se sousmet a mal
Por faire autrui grietez

Il avient moult souvent
Que l'en veult grant torment
Faire a son contraire
L'en se met a la mort
Ou en grant desconfort
Bien l'e oÿ retraire

Un corbel si estoit
En .i. arbre et menioit
.I. petit de fromage
Renart l'a avisé
Qui tost fu avisé
De faire li domage

Dist renart par ma foy
En tout le mont ne soy
Nule si bele beste
Comme vous dant corbel
Car fussent aussi bel
Et de corps et de teste

Il n'est oisel volans
Plus de vous soit plaisant
Qui vous verroit estendre
Trop grosse vois avez
Quant vous chanter volez
Plus n'y a que reprendre.
Le corbel l'a oÿ
Moult s'en est esjoy
Si s'est dont efforcie
De cler chanter et hault
Car lie estoit et baut
Contre mont s'est drecie

Si com son bec ouvri
Por esclarcir son cri
Li chay le fromage
Renart dessous estoit
Qui riens plus n'atendoit
Si le prist comme sage

Le corbel s'est moquie
Qu'il avoit engignie
Si dist en son langage
Par foy sire corbel
Vous chantez or moult bel
Se n'avez le fromage

Qui croit quanque il ot
Il est musart et sot
Il est souvent dolant
Trop est de mencongiers
Et de faus losengiers
Por decoivre la gent

Une chieure prenant
Vit une autre gesant
Son lit li a requis
or Dieu qu'il li prestast
Tant qu'il les chaaillast
Ses chaaillos petis

Cele en ot grant pitié
Son lit li a lessie
Et cele y faonna
Et quant elle requist
Que son lit li rendist
Cele le ramposna

Po d'amor m'avez fet
Encor nului ne vet
De mes petis faons
Or m'en volez chacier
Certes po m'avez cher
Le sejor n'est pas lons

Quant je le vous prestay
Dist l'autre par ma fay
Ce ne fu qu'a une heure
Or y avez esté
.IIII. lons jors d'esté
N'est ce pas grant domage

Puis que je n'en ay grez
Plus n'y demorerez
Par la foy que vous doy
Or tost voidiez mon lit
Vous n'i gerrez ennuit
Si aist Diex a moy

Certes se fussent grant
Dist l'autre mi enfant
Por toy ne m'en partisse
Mais or m'en partirai
Et si te merirai
Encor ceste franchise

Gardez vous de prester
Et du uostre liurer
A gent de male foy
Car ja gré n'en saront
Et rendre nel voudront
Pieca qu'esprouue l'oÿ

Le criquet ot disete
En yver et pouerte
Au fourmi est venu
En plorant li requist
Que bonté li feïst
D'un po de blé menu

Et qu'il morroit de fain
Ja n'en avroit demain
Se il n'avoit aye
Oez sire criquet
Se malement vous vet
C'est par vostre folie

Quant je me pourchacoie
Du blé et garnissoie
De coi seruoies tu
Il respont je chantoie
Et grant joie menoie
Mais or sui abatu

Sire empres je chanter
Deussiez bien baler
Le fremi li a dit
Ja ne vous aiderai
Ne bien ne vous ferai
Certes tant soit petis

Gueres ne m'ameroit
Cil qui me loeroit
Que le mien vous donnasse
Et quant j'aroie fain
Ou en nuit ou demain
Au bois querre l'alasse

On doit en sa jonece
Gaaignier la richece
Dont son vivre en avant
Et cil qui ce ne fet
Povre et chetif s'en vait
Droit est par saint amant

Il ot en une lande
Une best moult grande
Qui avoit lon la viste
El menioit les toriaus
Les cers et les cheuriaus
Et li dain et la biche

Tant qu'il n'ot riens lessie
Que trestout n'ot mengie
C'un trestout seul torel.
Il dist en son langage
Ce n'est pas grant domage
Se de moy as la pel.

A bon droit nous as mors
Trestous foibles et fors
Car nulz n'y ot aye
S'au primier d'un acort
Fuissions et d'un ressort
Ne fusses or en vie

Se toutes t'eusson
Hurtees d'un randon
Tu fusses deuouree
L'une a l'autre n'aida
Car chascune cuida
Estre plus deportee

L'un doit l'autre garder
Et deffendre et tenser
Aussi com soy meisme
Qui ainsi le feroit
Partout seur seroit
Mais ycy fault la rime

Dela la mer griffaingne
Oultre une grant montaigne
Ot jadis .i. royaume
Dont le roy estoit singe
Chascune chose et nice
Si ot de taigne hyaume

Deux bachelers erroient
Qui par le mont queroient
Auentures diverses
En ce royaume entrerent
Grant plenté y trouverent
Singes et autres bestes

Devant loy les manda
Le roy et commanda
Qu'il dient verité
De ce qu'il requerra
Ou morir les fera
A duel et a vilté

Dit l'un je vous dirai
Sire ce que sarai
Ore dont dit le roy
Que te samble de moy
Et de mes chevaliers

Sire il n'a roy en terre
Qui peüst tenir guerre
A vous ne a vos gens
Vous estes plus puissans
Et bel et auenans
Et plus c'uns autres gens

Vous estes plus grant sire
Et plus large com sans ire
Et plain de cortoisie
Qu'alixandres n'estoit
Ou temps que il vivoit
De ce ne dout je mie

Uostre chevalerie
Est de biauté garnie
De bonté et de sens
Chascun a courtoisie
En son cuer herbergie
Qui y maindra tous temps

Li roys s'en esjoy
Quant si loer l'oÿ
Grant don li a donne
Chascun de sa mesnie
Quanqu'il a en baillie
Li a habandonne

Li roys .i. compaignon
L'avoit mis a raison
Et requiert qu'il li die
Qui li estoit avis
De li et du pays
Et de sa baronnie

Si pensa qu'il aroit
Trop plus se voir disoit
Que n'ot son compaignon.
Qui mencongier estoit
De quanqu'il li disoit
Et si ot maint bel don

Sire roys escoutez
Fait il et si orrez
Ce qu'il m'en est avis
Singe lait et pele
Deuez estre apele
Vous et tous vos amis

Vous n'estes mie gens
Mais singes ors pullens
Et plain de cruauté
Et tout vostre pays
Mauvés est ce m'est vis
Riens n'y a de bonte

Les bestes l'assaillirent
Quant lesdengier l'oirent
Et tout l'ont deuoure
Fol fu de dire voir
Car bien pooit savoir
Qui en aroit mal gré

Mentir pour gré avoir
Vault miex que dire voir
Et perdre corps et vie
Voir dire sans domage
Deuroit tout home sage
Car mentir est folie

Un biau cheval de pris
Poignot vers .i. larris
Par une estroite sente
Un Asnes a encontre
Qui y estoit entre
De gaus portoit bien .xxx.

Quant le cheval le vit
De li ot grant despit
Et forment se desroie
Il li dist par ayr
A moy dois obeir
Et lessier moi la voie

Moult ay heu grant los
Es tournois et es os
De maint vaillant baron
Et tu chetis puans
N'ez pas obeissans
A ma noble facon.

Se jamais t'encontroie
Certes je t'occirroie
Se n'obeis a moy
Por ce que chargiez ez
Et que portes grans fez
Ceste foys soufferrai

Sire moult de mercis
Bien sai que j'ai mespris
Jamais ne m'auendra.
Quant venir vous verrai
Ja fai ne me tendra

Ains que passe le mois
Fu le cheval redois
Chetif et mal mene
v fieus porter fu mis
Descharne et chetis
Et point ne fu ame

L'asne si l'a veü
Qui bien l'a congneu
Pris l'a a ramposner
Ou sont or vos lorains
Vos seles et vos frains
Que soliez porter

Bien porroie ore aler
Delez vous et passer
Venus estes au bas.
Pris avez mon mestier
Dont je me soy aidier
Si devez dire hé las

Orgueil ne vault nëant
Ce n'est c'un po de vant
Qui tost est cheus jus
Le roy de majesté
Essance humilité
Qui tout voit de lassus

Lez une grant fontaine
Sus gravier clere et sainne
S'est .i. cerf arreste
En l'yaue se mira
Ses cornes esgarda
Ou moult ot de biauté

Tant li plurent forment
Qu'il ne prisoit noient
Membre que il eüst
Mais domage li firent
Car a la mort le mirent
Ains que .v. ans eüst.

Les jambes a veues
Grelles loialment ossues
Si les prist a blanmer
Mon forps fait il est grant
Et charneus et pesant
Si n'es porront porter

Les veneurs les virent
Qui forment l'assaillirent
Et il prist a fouir
Plus tost c'un olifant
Il n'est destrier courant
Qui le poist consuiure

En .i. bois est entre
Mal l'en est encontre
Si vous dirai comment
Ses cornes l'arresterent
Aus branches ou hurterent
Si le pristrent la gent

Les jambes desprisoit
Et petit les amoit
Dont bien eüst confort
Ses cornes trop amoit
Et iooit et prisoit
Por ce ot il la mort

Une maniere avon
Que loons et amon
Souvent nostre domage
Et nostre preu heon
De ce grant tort avon.
Esprouuon ce langage

Les veneurs chacoient
Aus chiens que il avoient
Les lieures par les champs
Les lieures si fouirent
Devant les chiens qu'il virent
Tous de paor tramblans

Un flueue ont avisé
Si se sont avisé
Que noier si yront
Si ne les aront mie
Les chiens faus plains d'envie
Ne ja n'en mengeront

Quant pres du flueue vindrent
Et les rainnes oyrent
Q sus la riue estoient
En l'yaue sont saillies
Mais ne sont pas noies
Que bien noer savoient.

Un des lieures les vit
A ses compaignons dit
Ne nous occions mie
Comme ces bestes cy
Qui mais n'aront merci
Car perdue ont leur vie

Plus fort de vous cremon
Et c'est drois et raison
Aussi somes doutez
De plus foibles de nous
Si ne leur volons nous
Ne mal n'aduersitez

Or trestous retornon
Ja .i. seul ne verron
De cele gent dernee
Encor porron avoir
Ce me dit mon espoir
Mainte bone jornee

Apres le temps pluie
Et let et ennui
Vient le bel ce savez
Apres les grans corrous
Et les duelz et les plours
Rauron joies assez

L'en se doit conforter
Et nient desconforter
Por chose qui aviengne
Chascuns se doit pener
Du mal entr'oublier
Et que bien se maintiegne

Un chastel grant et bel
Fu fonde de nouvel
En une grant valee
Lez une grant montaingne
Haute et moult griffaigne
Dont souvent nest fumee.

Ceulz du chastel oyrent
Dont forment s'esbahirent
La montaingne uller
Et hault crier et braire
Aussi com fust tonnairre
Et trestoute croller

De grant paour tramblerent
car l'eure ne garderent
Que le mont tourmentast
Sus eulz et sus la ville
Ou de gent ot bien mile
Dont ja .i. n'eschapast

Quant ce temps fu passe
Si se sont apense
Que eulz vëoir yront
Qu'a on en la montaigne
De coi chose se saigne
Et que tout en chairont

Un moqueur si vit
Une soris si dit
Bien sai que c'a esté
La montaigne estoit prains
Si a gete grans plains
Et puis a enfante.

Une lasse soris
En queurt par ce larris
Bien la poez vëoir
Por petit d'achoison
A moult grande tencon
Bien se doit a pooir

Chascun commence a dre
Et affermer et dire
C'onques mais tel paor
N'orent jor qu'il vesquist
Por chose qu'il veïst
Ne par nuit ne par jor.

Tel menace moult fort
De mehaing ou de mort
Qui petit pueent faire
Qui bien les connoistroit
Leurs moes ne craindront
Une porrie poire

Un taon si s'assist.
Sus .i. Mulet qu'il vit
Aler par mi la voie
Qui moult chargie estoit
D'un grant fais qu'il portoit
Ou de cyre ou de soye

Quant vint a la vesprer
Si se prist a penser
Le taon et a dire
Ahy sire mules
Vous portez trop grant fez
Je ne vous veil plus nuire

Il est volez arriere
Or estes plus legiere
Fait il sire mulet
Porte m'as longuement
Je t'ai moult malement
Greue et trop meffait

Le mulet li respont
Tu ne poises pas mont
Gueres ne m'as greue
Mon fais poise autretant
Com il faisoit devant
Que tu fusses leue.

Avcun cuident crever
Plus fort d'eulz ou tuer
Mais ment ne leur mesfont
Car gens de grant pooir
Et plains de grant avoir
De po grevez ne sont

Mes membres ramposnerent
Le ventre et se tennerent
Que il li ont tant fait
Jamais ne le pestront
Ne bien ne li feront
Ainsi se sont retrait

Pourquoi avona griement
Painne et trauaillement
Ce li ont dit les membres
.III. fois au mains le jor
Te pessent a sejor
Bien en que tu te membres

Nous te seruons nous te portons
Nous te veons nous te loons
Et te faisons baignier
Nous te querons char et poisson
Connins perdris volille oison
Et si est tout por ton mengier

Tel demaine tourment
Entre la bone gent
Qui puis avra assez
Comme seigneur et mestre
De toi tenir et pestre
Nous sommes moult penez

Tu ne fais riens por nous
Et nous nous somes tous
Por toy mis a la mort
Or ai ce que porras
Jamais ne nous n'avras
Ayde ne confort

Le ventre leur respont
Qu'il ne sceuent qu'il font
Qui si le contralient
Ne sui pas vo seignor
Ains vous serf nuit et jor.
Et pes quelque nulz dient

De tout ce que menius
Je vous envoie le jus
A chascun sa partie
Dont vous estes norris
Et levez et furnis
Et soustenous en vie

Les membres ont despit
De ce que il leur dit
Et sont tous d'un acort
Que jamais a nul jor
A li n'arons amor
Et qu'il n'ont mie tort

Grant piece se cesserent
Qu'encor n'amenistrerent
Que il peüst mengier
Foibles furent forment
Car sans soustenement
Ne se porent aidier.

Aperceus se sont
Que grant folie font
Et de ce me recort
Des or mais aideront
Au corps et le pestront
Et seront d'un acort

Il est assez de tez
A qui l'en fait bontez
Et plus et folement
Qui ja gré n'en saront
Ne samblant n'en feront
Iel vous di loiaument

Dont il ont povreté
Et souffrete et late
Veu ay l'esamplaire
Qui sont obeissans
Et humbles et seruans.
De quanqu'il pueent faire

Un leu vit en sa voie
Un grant chien qu'abaioit
Gras et rosne et gros
.I. po a toy parlasse
Dit le chien se j'osasse.
Mais tost m'aroies mort

La mal ne te feray
Dit le chien par ma foy
Di ce que tu voudras
Trop volentiers sceusse
Dit le leu se peuse
Comme tu es si gras

J'ai assez a mengier
Comme je ay mestier
Ne je n'ay fain ne soy
Et si ne fais nëant
Fors qu'abaie forment
Tous ceus que par nuit oÿ

Tu as entour ton col
Qui est et gras et mol
De cuir .i. grant loyen
Di moy que senefie
Est ce par moquerie
Je li vi des antan

L'en me lye par jour
Et met en .i. destour
Dit le chien biaus amis
Que n'aie congnoissance
N'ayde n'aliance
A nul de ce pays

Miex vouldroie morir
Que pour mon ventre emplir
Fusse lie par jour
J'ai petit a mengier
Mais hors sui de dangier
De mestre et de seigneur

Qui se jut en servage
Fort et grief et hontage
Por son ventre engressier
Il n'est mie assez sage
Qui se tient son aage
En las por son mengier

Un lyon se gisoit
En .i. bois et dormoit
Dessous .i. abrissel
Et une sorissele
Si l'assault et trepelle
Et mainne grant revel

Le lyon l'engoula
Mais pas ne l'auala
Ains l'enclost en sa gueule
La soris li requil
Que il ne l'occeist
Ainsi n'en si po d'eure

Ainsiques li fera
En .i. temps qui vendra
Et seuice et bonté
Le lyon si s'en rit
Qui le prise petit
Et tient en grant vilté

Va la ou tu vaudras
Plus mal par moy n'aras
Ce respont le lyon
Ja ne me greueras
Ne bonté ne feras
Ne te prise .i. bouton

Le lyon si fu pris
A .i. seul las coulis
Ains qu'il passast le mois
Dont jamais n'eschapast
Car quant plus fort tirast
Et tant fust plus destrois

Quant ne sot plus que faire
En hault commence a braire
Si l'oÿ la soris
Tantost y est venue
Au lacon est corue
Si y a ses dens mis

Assez tost fu cope
Et cil est eschape
Qui estoit a la mort
Par ce poez savoir
Que grant mestier avoir
Puet bien le foible au fort

Un roussignol estoit
En .i. arbre chantoit
Melodieusement
.I. paon l'escoutoit
Grant duel de li avoit
Qu'il li auenoit tant

Une oc prist a dire
Par corrous et par ire
Que gré savoir ne doi
A celi qui le fist
Car po de cure y mist
Quant miex chanter ne soy

Un petit oiselet
Povre chetif et let
Chante si noblement
Et je ne sai chanter
Tant m'en puisse pener
Fors trop hideusement

Or entent ma raison
Dit juno au paon
Et si te reconforte
Plus t'a done nature
Qu'a nule creature
Tant soit foible ne forte

Tu es si oriant
Si bel et si plaisant
Comme l'en puet penser
Il n'a sous ciel oisel
Qui plus de toy soit bel
De ce te pues vanter

Quant nature te fist.
Moult grant entente y mist
Et te donna biauté
Au rousseignol dous chant
De biauté tant ne quant
N'ai je d'autre bonte.

Le coc fait le matin
Congnoistre en son latin
Et chante hautement.
Cil aront trop a faire
Qui tout voudroit retraire
De bestes et de gent

Nature a ordenees
Ses vertus et donnees
Et si n'a nulz le tout
Se tu veus tout avoir
Chascuns puet bien savoir
Que tu es fol et glout

Celi qui a envie
D'autrui fait grant folie
Et si vit a doleur
Tout doit a chascun plere
Que Jhesucrist veult faire
Qui est vrai createur

Les riches conteront
Des biens que il aront
En ce siecle porquis
Corps que petit ara
De petit contera
Au roy de paradis.

Qui vit en pouerte
Sans point d'iniquite
Moult ara grant richece
Es ciex en paradis
O Dieu et ses amis
Seront joians et aaise

Une chieure s'estoit
Qui .i. faon avoit
Quele amoit trop forment
Aus champs nel lesse aler
Giber ne pasturer
Por le froit qu'il faisoit

Ains l'alaite en l'estable
Et la pest et li baille
Ce dont il a mestier
Et s'en va pestre as champs
Tant quele a plains ses flans
Puis s'en reuient arriere

Moult souvent le chastie
Que il ne croie mie
Le leu s'il vait a l'uis
Mais li enferme tiegne
Qu'il ne l'en mesauiengne
Regart par .i. pertuis

Le leu si vient a l'us
Or sus dist il or sus
Oevre l'uis a ta mere
Je t'aport a mengier
Trop miex que ne fis yer
Miex te fai que ton pere

Quant le cheurel l'oÿ
Durement s'esjoy
Por avoir a mengier
Car avis li estoit
De la fain qu'il avoit
Qu'il deüst erragier

A l'uis s'en est venu
Ferme l'a et tenu
Car sa mere li dist
Il voit par .i. pertuis
Le leu qui fu a l'uis
Si s'en moqua et rist.

La dehors vous tenez
Ja ceens n'enterrez
Foy que je doi mon pere
Se vous y entriez
Vous me mengeriez
Si comme dist ma mere

Et croire et honorer
Et servir et amer
Du cuer entierement
Doit chascuns pere et mere
A bon droit le compere
Qui le fait autrement

Cy finent les fables d'ysopes le philosophe et commence la complainte de celi qui ce livre rims

Cilz qui cest romans fist.
Moult de sa paine y mist
De quoy il se repent
Car les folz qui l'orront
Communement diront
Que il ne vault nëant

S'uns sage hons fait l'eüst
A chierté tenu fust
Et en auctorite
L'en scet bien qui le fist
Por ce l'ont en despit
Les folz et en vilté

Un clerc de grant science
Et de grant sapience
Le fist premierement
Et jel mis en rommans
Por entendre aus enfans
Et a la laye gent

Diex doinst beneicon
Au clerc ou au clercon
Qui lira cest escript
Se il dit por mon pere
Por moy et pour ma mere
Requies sit eis.
