Bonne gent entendez par amours .i. biau dit
Se je me porte cointe n'en aiez pas despit
Car j'aimme par amours celle qui me belist
Volentiers l'atendroie toute nuit en mon lit.

Compains n'as tu pas honte maufeu tarde la main
Qui te vantes d'amer et au soir et au main
Tu me fais grant despit par le cors saint Germain pour Dieu or regardez quel troncon de vilain

Vilain chaitif dolent tu n'es c'un sechellon
S'une femme t'amoit ce seroit foloison.
Mais je sui biaus et jones si aimme Marion.
Qui garde les brebis ier le ui au buisson

Amis tu n'as pas tort se tu aimes bregiere
Car bien sambles bergier au cors et a la chiere
Ne te faut que houte et une panetiere.
Fui va t'en loins de ci avant que je te fiere

Me veus tu dont ferir voir se ferus estoie
Pour l'amour de m'amie bien me reuengeroie
Au buisson le trouvai delez une sausoie
De son pain me donna de quoi j'ai moult grant joie

Male joie te puist le cuer el cors crever
Se me mens d'une chose que te veul demander
Comment l'acointas tu ne par confait parler
Sez tu bien de certain qu'elle te veult amer

Ovil quar elle rit touz jourz quant vois vers li
Et si m'a demande. .I. chapelet joli
Je en avrai .i. biau pour mains d'un parisis
Porter le mi faudra ainz que face autre ami

Hastez vous biax amis et y alez courant
Robinet va entour je le vi ne sai quant
Il la vouloit baisier mais elle aloit groucant
Elle est borgne et toullouque de .ii. pars va clochant

Tu dis voir elle est borgne mais ce fait mignotise
Le clochier li siet bien gentement se debrise
S'ele me blasmes plus tu feras fole emprise
Garde que ne mesprengnes car je l'aim moult et prise

Compains de tes amours t'en voit Diex pute joie
Va t'ent de devant moi je le te loeroie
A ces bonnes gens ci .I. dit dire cuidoie
Du pappe nostre pere mais ta iengle m'anoie

Que ai je a faire du pappe il ne li chaut de moi
Se tu veulz estriuer bien parlerai a toi
Trop me vas desprisant du grief mal .Saint eloy
Soit ton cors tourmentez se ne te tais tout quoi

Voir ne me terai je ja pour telle loberie
Tu es trop bien taillie pour avaler boullie
Il pert bien a tes ioes que ne t'esmaies mie
Comment le roy penra la terre de s'urie

Se je me soucioie fol seroie prouvez
Mon souci n'i vaudroit la monte de .ii. dez
Que le feu saint antoinne te puist mengier le nez
Aussi est il trop lonc bonne gent regardez

Hé; chetif malostru que regardera l'en
Ton let musel boufi diex te mete en mal an
S'a moi estriue plus ce ne sera pas sen.
Mais sueffre toit tout quoi je le te lo va t'en.

Uaten est en berry assez prés de crassai
A .ii. lieues d'un bourc c'on apelle massai
Or me di par amours se tu es cler ou lai
Je croi que du pays ou les gens dient nai

Mescheant que te chaut de quel pays je soie
Se les yex de ta teste touz .ii. creuez t'avoie
Ja parmi ceste ville a aler n'en lairoie
Te portes tu si fier pour t'amie m'aroie

Ovil fier je m'en porte et je le doi bien faire
Car elle est bele et douce courtoise et debonnaire
A couchier avec moi je ne le puis atraire
Se ne l'espouse avant dont j'ai au cuer contraire

Compains celle qui t'aimme n'a pas merde en haie
Ja femme de ton cors ne sera bien servie
Tu n'es c'un droit mouflart par amours je te prie
Que ne te vantes plus que tu as mes amie

Ne te courouce pas par amour biau varlet
Volentiers te donrai plain .i. pot de bufet
Pour tant que me conseilles se ce sera bien fait
Que j'espouse m'amie qui a biau chapelet

Je ne t'en dirai riens foy que doi Nostre Dame
Car se te conseilloie que tu preisses femme
Et il t'en auenoit encombrier ne diffame
Bien sai que maudiroies souvent mon cors et m'ame

Amis puis que ne puis trouver conseil en toi
Je m'en conseillerai a ce clerc que la voi
Bien m'en dira le voir si comme je le croi
Male honte t'aviengne tu m'as moustre au doi

Sire ne vous desplaise se Diex me puist sauver
Pas ne l'ai fait por mal mais je ne puis durer
Tant ai le cuer joli si vous veul demander
Dont veniez orains moult vous vi tost aler

Douz compains je renoie ja ne t'en quier mentir
Tout droit du cemitiere de ma femme en fouir
Com bien que la veisse en la terre couvrir
Si ai je touz jourz doute ne doie revenir

Vous vous trufez de moi ce n'est pas courtoisie
Tout sanz chastiau landon truis bien la moquerie
Vous dites qu'avez hui vostre femme enfouie
Mais ne puet estre voir quant vous ne plourez mie

Plourer sainte Marie je te jur se j'avoie
.vii. anemis mortiex et trainer les veoie
Au gibet de Paris pas si liez ne seroie
Com je sui de sa mort onques mais n'oï tel joie.

Par ma foi biax amis moult sui esmerueilliez
Je voi ces autres hommes qui sont touz courouciez
Quant leur femmes trespassent et vont touz embrunchiez
Et de la mort la vostre estes joianz et liez

Douz Diex se je fais joie il y a bien raison
Onques puis que la pris je n'oï pais en maison
En yuer n'en esté; ne en nule saison
N'estoit qu'adez n'eusse detences a foison

Par ma foi biau douz sire moult volentiers sauroie
Pourquoi menez tel vie marier me vouloie.
Mais je sui tout certain s'une femme prenoie
Qui m'alast riotant je le me hainneroie

T'en cuideroies tu miex chevir que je n'ai fait
Tu n'es que un bourdeur et .i. droit dauoudet
Tant ai souffert par li de tourment et de lait
Que je ne l'ose dire s'ame soit au gibet

Je sui touz esbahis des mos que tu me contes
Mais par amours vous pri que conseil me donnez
Car de tenir manage sui fort entalentez
Et de moi Marie dites que m'en loez

Davoudet biaus amis tu n'es mie bien sage
Je te recorderai l'anuie et le domage
Qu'ai souffert puis le jour qu'entrai en mariage
Mais avant t'aprendrai qu'il couvient a mesnage.

Dan maistre qui voulez de manage parler
Voir j'en sai plus que vous je le puis bien prouuer
Je i ai esté .x. anz mais je puis bien jurer
C'onques n'i oÿ bon jour dëable m'i fist entrer

Compains bien vous en croi je sai sertainement
S'il en prent bien a .i. qu'il en meschiet a cent
Manage fait dancier la gent premierement
Mais puis vient la riote qui dure longuement

Manage veult avoir robe neuue au primier
Et noble chauceure pour gentement marcier
Ganz blans a la cainture et coutel pour taillier
Ne les joiaus la dame ne doit on pas laissier

Ausi faut il les contes et cousins por lor lis
Les dras les coutes pointes et  sarges et tapis
Fuerre blanc couuerteurs et quourechiez faitis
S'il n'i avoit courtines ce seroit grant despit

En la chambre faut coffres et escrins pour joiaus
Et pari la aison granz hces et huceaus
Escuelles parfondes sausieres et platiaus
Quant cela est destain l'ostel en est plus biaus

Il couvient a manage pos chanderons paeles
Hates selles et auges escuues escuelles
Baus formes  et chazeres et eschammaz et selez
Traitiaus tables bufez napes touelles belles

Manage veut avoir voirre godes henas
Et la maist pour pestrir buletel et saas
Sasoire et ratoire et plume se ne l'as
.I. balai en l'ostel il ne vaut pas .ii. as

Du manage couvient buche charbon grant fais
Cramillie trepie tenailles et molles
Griex tronchus landiers et les petiz chenes
Et s'est moult bien seant en l'atre li souffles.

N'est si petit ostel ou ne faille sailliere
Sel pestel et mortier et pilete legiere
Chandeliere et chandele et huile qui est chiere
La lampe et le crasset et lanterne entiere

Tu dis voir biaus amis mais il li faut tout el
Les auz et les oingnons et vercus en tonnel
Desce c'on aproche du haut jour sollempnel.
La dame se demente d'avoir habit nouuel

Encore n'est ce riens vers ce que dire veul
Car au petit enfant lien faut et berceul
Et dangier de norrices qui sont plaines d'orgueil
La paele au papin l'aumuce et le lincheul

Davoudet entens tu ce qu'il te va disant

Ouil voir de manage d'i fi d'ore en avant

Amis trop plus de choses faut je le te crëant
A ces gens de vilage que n'as eü devant

Le sai bien qu'il leur faut nez fui en .i. hamel
Il leur couvient par force la fource et le flael
Une paule et .i. pic. la houe et le hoel
Le rouable et la fauz la queuz et le martel

Lusiques leur faut il et vachiers et berchiers
Charetes tuberiaus brouetes et chinieres
La charrue et la harche soc coutre et dossieres
Chevaus jumens et bues et anesses somieres

A vilages couvient brebis vaches moutons
Chieures bous et cheureaus oes iars et oisons
Auetes et mallars; cos gelines chapons
Et le chat qui en chace les ras loins des bacons

Bacins et chaufouetes faus aus granz managiers
Corbelles et boissiaus et hotes et paniers
Qui n'a serpe ou hachete il ne vaut .ii. deniers
Moufles ganz et mitenes faut quant hjuer est fiers

Il y faut corde a puis eschieles et matel
La coulonne a la dame la pezon le fuizel
Et les desuideures ou desouz est l'auiel
Ou on met le maillet dont on bat le buissel

Davoudet tu oubliez il faut .i. bateur
Le traoul le cerens et le fer a ferrer

Sire lessiez moi en pais diex vous puist crauenter
Je renie masnage n'en veul plus escouter

Quant y faut tant de choses de ma part le renie
Mais orains promeites devant la compaignie
Que me conteriez. la dolente de vie
Que vous faisoit la femme qui du siecle est partie

Or te tais dont tout qu'ois si orras le hustin
Qu'auoie de ma femme trop sui liez de sa fin
Coie ne se taisoit au soir ne au matin
Adez aloit sa langue com batiau de molin

Et que vous disoit elle pour le cors saint marcel

Tout adez riotoit ou fust ou d'un ou d'el.
Une heure de sa uache autre de son veel
Souvent m'en couvenoit fuir hors de l'ostel.

Il ne m'en chaloit ja qu'elle alast deuisant
Quant ne parlast de chose qui m'alast aferant
Je n'en feisse ja ne chiere ne samblant
Ainz li laissaisse dire du tout a son talent

Amis quant m'en taisoie tant estoit airee
Que d'aire m'apeloit ribaut hante pelee
S'a li gesir vousisse tantost se fust donnee
Aus dëables d'enfer qui l'en ont emportee

Sire je vous demande se belle femme estoit.

Ouil se Dieu me Gart mais lever me faisoit
Souvent ainz qu'il fust jor et puis Si me bailloit
Ma houe par le manche et aus chans m'en veoit

Male bonté vous viengne sire ribaut puant
On vous deüst clamer compere au mescheant
Quant d'une seule femme vous faloit souffrir tant
Je la laisse de coups trestoute derompant

Hé; laz tres douz compains une foiz l'a feri.
Mais ne me donnai garde qu'aus cheveus me saisi
A terre me geta sus mon ventre sailli
Et me prist par la gorge a poi ne me murdri

Voir j'ou grant joie au cuer quant me daigna laissier
Onques si male beste ne vi terre marchier

Or me dites biau sire aprés si fait dangier
De quoi vous servoit elle quant venoit au mengier

J'avoie du pain d'orge poi cuit et mal leue
Ort pot et sale nape et lait aigre esburre
Puis que Jhesucrist m'a de ses laz delivre
Jamais en mariage ne me reboutere.

Il n'est mie mestier que toutes femmes soient
Telle comme elle estoit pluseurs genz y perdroient
Il est grant plenté d'ommes que se il le savoient
Que jamais en leur vie ne se marieroient

En non Dieu tu diz voir n'ai soing de dire outrage
Des dames fors de celle qui m'a fait tel outrage
Mais avant m'en fuiroie outre la mere a nage
Que je me remeisse en si fait mariage

Sire qui mariage. si forment redoutez
Je croi c'est pour les biens que souffert y avez
Par amours or me dites mie ne me celez
Comment d'ore en avant maintenir vous voudrez

Davoudet tu l'orras quant le douz Roy celestre
Me deliura de celle que dëable fist nestre
D'ore en avant voudrai de touz poins preudons estre
Et ferai Se Dieu plait que briement serai prestre

Prestre dëable y soient estes vous forsenez
Prestre hue ot l'autr'ierTrestout les biens coupez
Sur une orde ribaude d'un barbier fu trouues
Prestres sont si ribaus qu'il ne valent .ii. dez

Tu m'en mauuaisement il ne va pas ainssi
Bien voi a ton parler qu'il ne va pas ainssi
Se plus mesdiz des prestres de touz poins te deffi.
Et de l'auctorite que j'ai tescommeni.

Hé; laz tres douce gent je ne savrai mengier
Puis que m'escommenie ma mesire Gautier
Car me veilliez absoudre pour Dieu le vous requier

Savez vous par quel lettre commence le sautier

Tanstost le te dirai mais que m'avise .i. poi
Je connois bien les lettres quant el livre les voi
Or ne parle pas haut et te tais trestout quoi
Je pense le sautier se commence par .b.

Boi et que beurai je au mains dites beuez
Et me portez honnour bien faire le devez
Alez a auignon en l'eure passerez
Et par devant les maistres si sagement parlez

En non Dieu tu dis voir qu'il en y a de tiex
Qui ne sont pas si sages com moi ne tant soutiex
Se des flourins y porte j'en passerai trop miex
En l'eure serai prestre que le sui trop soutiex

Bonne gent entendez voir quant prestre sera
De beles aualees en sa messe fera
Bien croi que quant l'offrande receue sera
Que de l'autre seruise briement se passera

Dauodet or me croi se grant offrande avoie
Je te jure sur Dieu du meilleur vin beuroie
Jamais pour messe dire es mains gale n'auroie
Prestres ont biau mestier volentiers le seroie

Fol garcon recreant or puet on bien savoir
Que voulez estre prestre. pour en repos manoir
Et pour boire bon vin et au main et au soir

Dauoudet biax compains vous ne dites pas voir

Je ne veul estre prestres fors que pour Dieu servir
Et pour aus povres gens de mes biens departir
Si que quant de mon cors faudra l'ame partir
Que Dieu en sa grant joie la ueille recueillir

Mes trestouz les dëables d'enfer l'emporteront
Prestres sont plus aver que nule gent du mont
Qu'il prennent tout adez les mains ouvertes ont
Ja de chose qu'il aient asouuis ne seront.

Davoudet je te jur se les prestres n'estoient
Les laies gens com bestes en cest siecle uiuroient
N'est il pas bien raison que d'eulz soustenus soient
Quant il font le service du seignor en qui croient

Voir il me desplait trop qu'il faut argent baillier
A babtizier enfant et le cresmel paier
Des femmes releuer veulent avoir loier
Et quant il portent Dieu il en ont .i. denier

Davoudet le boucel te puist crever les yex
Pas ne l'acoustumai li usages est tiex
Prestres couchent et lieuent celui qui est vraiz Diex
Par euz sont couronnees pluseurs ames es ciex

Vous mentez mes dampnees en enfer a tourment
Car des mors et des vis veulent avoir argent
Leur parochiens font couz menu et souvent
Voir quant Diex en a .i. le dëable en a .C.

Pour quoi diz ytes mos; maleureuz chetis
Pour ce que je di voir estes vous esbahiz
Se vous me voulez croire par Dieu de paradis.
Bon conseil vous donrai et devant vos amis

Di quanques tu veulz dire et je t'escouterai
Se tu me diz raison je m'i acorderai
Se vous voulez souffrir d'estre prestre cure
Jamais jour de ma vie femme n'espouserai

Et que ferons nous dont di moi tout ton penser
Tu ne me doins en riens ton courage celer
En Engleterre yron touz ces englois tuer
Car on dit que vers nous se ueulent reveler

Douz amis je le veul car se prestres estoie
Et soisante liurees de bonne rente avoie
Si lairoie tout quoi et tuer les yroie.
A touz ceuz qui sont ci; otroit Jhesucristjoie.
