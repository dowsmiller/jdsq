Seigneur je di pour voir qui a entendement
S'il n'entent a bien faire qu'il oevre folement
Car par les bones oevres vient on a sauvement
Chascuns puet bien savoir se je dis voir ou ment

Cil qui en sa jonece veult le bien commencier
S'il le veult poursuivir ja n'avra encombrier
Diex le gart et deffent qui li rent son loier
Comme il fist a celui dont vous m'orrez nuncier

En Egypte manoit au temps anciennour
.I. Juif ou n'avoit charité ne amour
Voirres fist et voirriers tel estoit son labour
.I. enfancon avoit diex l'amoit par amors

Sus l'enfant du Juif veil prendre ma matere
Biaus fu et gracieus et de bele manere
Aus enfans crestiens faisoit moult bele chiere
Avec eulz se jouoit et avant et arriere

Plus croissoit le Juif plus les enfans amoit
Quant son pere le sot moult souvent le batoit
Combien qu'il fust batus point ne s'en recreoit
Quant pooit eschaper aus enfans se clamoit

“Par ma loy crestiens mon pere si me bat
Pour ce que avec vous me soulace et esbat
Miex aing vo compaignie que ne fais no sabbat
Son mestier ne suivrai fex est qui s'i embat”

Li enfes du Juis si amoit les clergons
Son pere le batoit qui fu mal et felons
A sa fame disoit “Le nostre enfant perdons
Il sera crestiens quel gré que nous aions.

Li cuers le me dit bien regardez sa maniere
Il ne s'en veult fouir tant le bate ne fiere
Qu'il ne face aus enfans crestiens bele chiere
Il harra nostre loy il a la leur trop chiere”

Et la mere respont “Il s'en chastiera
Quant il avra .xx. ans nostre loy amera
Il sera hors d'enfance et s'en li moustrera
Tous les poins de nostre ordre les Crestiens harra”

“Par ma loy” dit li peres qui fu fel et engrez
“Qu'il a passé .vii. ans nous le suivrons de prez.
Se il est bons Juis nes amera jamés
Les enfans crestiens ains s'en tenra en pais.”

Mais tous jors il avoit au cuer melancolie
Que son fil fausseroit la loy de la lignie
Trop souvent li ooit nommer sainte Marie
Por ce batoit l'enfant et faisoit vilonnie

Quant la mere veoit que li peres batoit
Si souvent son enfant par maltalent disoit
“Devant que le fol prent sa folie ne croit
Ton fil ert crestiens ce sera a bon droit”

De l'enfant du Juif parlerai de rechief
C'iert mon commencement si sera ce mon chief
De son pere lairai le plait mais c'est trop grief
Diex ama son enfant et torna a bon chief

Ainsi com vous orrez qui me vouldra entendre
Li enfes du Juif qui est et doulz et tendre
N'ot cure de lor loy la nostre volt aprendre
Diex l'ama et tint chier a sa part le voult prendre

Volentiers compaignoit les enfans crestiens
Nostre loy li moustrerent selonc leur esciens
“Trestoute ta lignie ne vault ne que .i. chiens
Par Dieu non feras tu se nostre loy ne tiens.

Pasques serons demain nous acommuicherons
Et yrons au moustier nostre Seigneur prendrons
Mais tu n'i vendras mie por voir le te disons
Tu n'es pas crestiens pour ce la te lairons”

“Et comment compaignons yrez vous y sans moy
Menez moi avec vous por le grant Dieu vous proi
Quant serai retornez baptizier me feroy”
Li plus sages respont “Par ma foy je l'otroy

Ha” dist il “Biaus amis sces tu que tu feras
Demain quant il ert jour a matin leveras
Puis t'en venras ycy matin nous trouveras
Nous yrons au moustier avec nous parvenras”

“Pour le grant Dieu vous pri que vous cy m'atendez
Car matin vous verrai de ce pas ne doubtez
Car s'en vostre moustier sans moi vous en alez
En vostre compaignie jamais ne me verrez”

“Vas mais hui a l'ostel diex te doinst bone vie
Le glorieus du ciel le Filz sainte Marie
Car nous t'aimons de cuer toy et ta compaignie
Se ne t'antendons cy no foy avrons mentie”

Li enfes s'en tourna chiez son pere s'en va
La nuit dormi petit bien matin se leva
Et quant fu descouchiez a ses compaignons va
Ne furent pas levé liez fu quant les trouva

Li Juif et l'enfant alerent en l'eglise
Volentiers et de cuer oyrent le service
Le Juif fu laiens mais nul ne le ravise
Chascuns a Dieu prier avoit s'entente mise

Quant la messe fu dite le service finé
Le prestre leur a dit “Or vous agenoilliez
Et vous adrecerai trestous de vos pechiez
Nul n'aproche a l'autel s'il n'est tres bien confez”

Quant li prestres leur ot fait le commandement
Chay devant l'autel s'agenoille humblement
Hasquin fu lez l'autel sambla li vraiement
Que li prestres donoit a chascun .i. enfant

Haquin fu lez l'autel qui le cuer ot espris
D'avoir .i. tel enfant com chascuns avoit pris
A l'autel s'agenoille come enfes bien apris
Et li prestres li donne de ce fu entrepris.

Quant il ot receü le Seignor qui tout guie
Par le moustier s'en va querant sa compaignie
Les enfans a trouvez ne li ennuia mie
Onques ne fu si liez a nul jour de sa vie

Quant leens ont l'enfant si en orent grant joie
Du moustier sont issus si menerent grant joie
D'ilec en leur maison le Juif les convoie
Vers son pere s'en va qui por li moult s'esmoie

Quant le felon Juif vit son fil aprochier
Qui li sambla plus bel assez qu'il n'estoit hier
“Haquin di dont tu viens ne le me dois celer”
Et li enfes li dist qu'il ne le voult celer

“Par ma loy du moustier j'ai mengie .I. enfant
.I. grans sires le donne alez y tost courant
Avec mes compaignons encor en y a tant
Prenez en .i. pour vous et pour ma mere autant”

Quant son pere l'oÿ a po qu'il n'enraja
Son filz prist par la main que plus ne se tarja
En ou milieu du four maintenant le geta
Ou li voirres estoit mais Diex garanti l'a

Li enfes fu ou four ou la chaleur fu grant
La mere vint dehors demanda son enfant
Et li peres li dist. moult felonnessemant
“Je l'ai gete ou four et te dirai commant

Avec ses compaignons a esté au moustier
Leur Dieu a receü a celer ne vous quier
Et pour ce l'ai geté ou milieu du brasier
Or puet dire a son Dieu que il le viengne aidier”

Quant la mere l'oÿ si s'est hault escriee
“Tu as fait au jor d'ui une male jornee.”
Cele prent a crier comme fame desvee
Quant on l'oÿ crier tost y fu l'assamblee

“Juive que as tu dis nous la verité”
Et elle leur a tout l'afaire recordé
“Mon mari a son filz ou feu ardant geté
Car le Dieu avoit prins de la crestienté”

Quant li voisin l'oirent tuit furent esbahi
Au Juif sont venu si l'ont pris et saisi
Et il fu tantost pris point ne se deffendi
Au four vindrent tout droit si ont l'enfant choisi

Qui au boullons du voirre de sa main se jouoit
Car li Sires des ciex en santé le tenoit
Li enfes le voit bien mais nulz ne l'apercoit
De tel Seignor vëoir nulz d'eulz dignes n'estoit

Au Juitiau demandent. “Qui t'a sauvé la vie”
“L'enfant que j'ai mengié ne le veez vous mie
Il me tient par la main j'ai bone compaignie
Se de lui m'eslonjoie bien feroie folie.”

Quant le pere et la mere oyrent l'examplaire
Que li Sires des ciez por ses amis scet faire
Baptizier et lever se firent sans contraire
Nostre Dame servirent de leur loy n'ont que faire

Et li uns et li autres furent de bone vie
Nostre Dame servirent tant com furent en vie
Leur filz mirent a lettre ce ne fu pas folie
Si bien aprist li enfes prestres fu en sa vie

Le clers qui ce dit fist nous dit et nous tesmoigne
Que il est fox prouvez qui tel Seignor esloigne
Et qui de lui servir nuit et jor ne se paine
Con font cil Cordelier cil Jacobin cil moine

Or prions tous et toutes de bon cuer le Seigneur
Qui l'enfant au Juif sauva dedens le four
Qu'il nous doinst en ce siecle ouurer de tel labour
Que nous puissons avoir son conduit et s'amour
