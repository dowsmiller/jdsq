Moult fu nez de bone heure qui bien fait en sa vie
Chose qui a Dieu plaise et a sainte Marie.
L'ame en a son loier quant du corps est partie
En paradis s'en va quant elle est espanie

Cil qui en sa jonece a bon commencement
Et il a en la fin mauvais definement
La divine Escripture nous dit qui pas ne ment
Que il sera dampnez a paine et a tourment

Mais nostre Sire Diex est si misericors
Combien que li pechierres li est fait de grans tors
S'il est prins en bienfait quant l'ame part du corps
Tantost est des escrips au dëable mis hors

Ainsinc com nous trouvons en la sainte escripture
D'un moult riche bourgois qui de Dieu n'avoit cure
Povres gens despisoit et faisoit grant laidure
A Romme la cité avint ceste aventure

Moult avoit ce bourjois partout grant renommee
Et plus avoit d'avoir que nulz de la contree
Mais onques en sa vie n'ot talent ne pensee
Que aumosne por Dieu feüst par lui donnee

Une jornee avint qu'il ot grant cort tenue
Mainte povre gent sont a sa porte venue
Pour s'aumosne avoir dedens font atendue
Quant li bourgois les voit tout le sanc li remue

Les povres gens oÿ qui demandent du pain
Que moult en y avoit qui avoient grant fain
Li sires vint a lui .I. baston en sa main
Onques n'y lessa povre qu'il ne meist au plain

Il leur dist “Je l'aing miex a donner a mes chiens”
Laidement les enchace ne leur a donné riens
Et l'endemain revint .I. povres Crestiens
Qui pour l'amor de Dieu demanda de ses biens

Li riches hons li dist “Sire coquins truans
Alez vous en de cy n'i soiez arrestans.
Que vous y porriez estre jusqu'a .xxxii. ans
Qui vous n'y aiez riens alez baillier aus champs”

Quant li povres l'oÿ erranment s'en torna
Si comme il s'en aloit .I. sien compains trouva
“Dites” fait il “Biau frere dont venez vous de la”
Et cil li respondi “Je le vous dirai ja

De chiez ce grant riche home qui ne m'a riens donné
Ains m'a clamé truant et moult for vilené
Il n'est nulz qui en puist traire ne pain ne blé”
“Je metrai” dit li autres “Se g'y vois j'en avré”

Lors s'en torne le povre a l'ostel au riche home
Qui tant avoit d'avoir que n'en savoit la somme
Por Dieu et por sa mere por saint Pere de Romme
A requis au borjois que de son pain li donne

Li riches hons le prist tantost a escondire
Com cil qui ot le cuer orgueilleux et plain d'ire
Moult felonnessement li commenca a dire
“Dont viennent tant de povres que Diex les puist maudire”

Quant li povres l'oÿ erranment s'en torna
Le clarcelier encontre qui du pain aporta
Quant li povres le voit arrieres retorna
Ou qu'il voit le riche home por Dieu l'en demanda

Quant li riches hons vit le povre revenir
.I. pain en la corbeille a pris par grant air
Le povre homme en cuida par mi le chief ferir
Mais il ne le toucha c'il va le pain cuillir

Quant le pain fu geté maintenant s'averti
Qu'il avoit fait pechié tantost s'en repenti
Forment bati sa corpe si li cria merci
Au roy de paradis qui onques ne menti

Nostre Pere des ciex qui sus tous a puissance
Du riche homme entendi la vraie repentance
De ses pechiez li fist pardon et alejance
Mais nous ne devons pas pechier en tel fiance

Comment qu'il ot le pain geté par felonie
En fu moult liez li povres le pain ne lessa mie
Et dist qu'il en donra a sa povre mesnie
S'en seront repeü car moult on povre vie

Li povres hons s'en torne le pain en a porté
Lui et sa compaignie s'en sont la nuit soupé
Quant il orent mengié dieu en ont aouré
Gracié l'ont de ce que il leur a presté

“Enfans” dist li preudons “Or vous agenoilliez
Et priez por celi qui ce pain a gaignié
Que li vrais Diex li veille pardonner ses pechiez
Et trestous les meffais dont estoit entechiez”

Les enfans s'agenoillent tost et isnelement
Jhesucrist reclamerent de cuer devotement
Qui il face au borjois du souper paiement
Car du pain ont eü assez et largement

Aussi tost comme il orent lor oroison finee
Tres devant les saint ciex est l'oroison alee
L'aumosne que le riche ot au povre getee
Devant la face Dieu fu bien representee

Li Rois de tout le monde qui hault siet et hault voit
Oï bien la priere que le povre faisoit.
Por le pain au riche home dont repeü estoit
Qui onques en sa vie aumosne fait n'avoit

Li ennemis l'avoit si torné a sa part
Que tous jors de mal faire li corps li frit et art
Se Jhesucrist ne fust qui tous les biens depart
Li riches hons s'estoit aperceus trop tart.

Car cele nuit meisme trespassa et fu mors
L'ennemi qui estoit tous jors delez le cors
En enfer l'emporta qui tant est vilz et ors
Ileques le tormentent et en font leurs depors

Mais li Diex qui tout scet dit et fait et pensee
Ne volt mie soffrir que l'ame fust dampnee
.II. anges qu'il tramist grant clarté ont getee
Des mains a l'ennemi ont l'ame delivree

Monseigneur saint Michiel le saisi tout premier
A l'enemi a dit “Sathanas aversier
Tu n'avras mie l'ame raportes la arrier
De par Dieu nostre Pere la te veil chalengier”

Li ennemis respont “Ce seroit desraison
Car onques en sa vie il ne fist se mal non
Por cele veil je avoir en ma subgestion
A perpetuité sera en ma prison.”

Li ennemis parole a l'ange d'une part
Porquoi Diex veult avoir en ceste ame part
“Il m'est avis qu'il s'est aperceus trop tart
Por les mauls qu'il a fais diex n'i a part ne hart”

“Vas tost” dist saint Michiel “Ses meffais aporter
Car je les veil oir devant moy recorder
Et si vouldrai son bien contre son pal peser
Tant que tu revendras vouldrai l'ame garder”

Li ennemi s'en parte li ange demorerent
Entr'eulz .ii. l'ame mistrent et moult bien la garderent
Li uns encontre l'autre moult forment estriverent
Pour l'ame conquester fierement estriverent

Saint Gabriel parla et dist a saint Michiel
“Coment porra ceste ame lassus estre ou ciel
Tous jors fu le corps plain de venin et de fiel”
Lors parla saint Michiel qui est plus dous que miel.

“Il est prins en aumosne que Diex a bien recue
La priere du povre li a mestier eue
Que il la fist de cuer et Diex la bien sceue
Par ce point sera l'ame de joie repeue”

Ainsinc comme il parloient li ennemis revint
Qui tous les maulz aporte de quoi il li souvint
Contre l'ame en balance les mist que l'ange tint
L'ame ne pesa pas ne le quart ne le quint

Li ennemis a dit “Elle est de ma partie”
“Non est” dist saint Michiel “Encor ne l'as tu mie”
Lors a prise l'aumosne que Diex ot requeillie
Quant l'ennemi la voit s'en mainne male vie

Li anges mist le pain et l'ame en la balance
Por faire a l'ennemi et grant duel et viltance
En l'aumosne ot plus de bien et de sustance
Que en trestous les mauls que il ot fais d'enfance

Saint Michiel li a dit “Sathanas tu vois bien
Que nous averons l'ame tu n'i as nule rien.
Revas t'ent en enfer vers nous plus ne revien
Que l'ame ne sera jamais en ton lien.”

Li ennemis s'en part moult grant duel demenant
Saint Michiel remist l'ame ens el corps maintenant
Nostre Seignour servi puis ce jor en avant
Onques puis ne hay povres gens mendians

Nostre Seigneur servi et mena sainte vie
Sainte Yglise fu puis de li moult bien servie
De son avoir y mist et donna grant partie
De l'avoir de ce monde n'ot onques puis envie

Lonc temps vesqui au siecle puis l'estut trespasser.
La nuit vindrent les anges qui l'en vouldrent porter
Te Deum laudamus commencent a chanter
Por ce se fait il bon en ce siecle amender

Qui en sa plaine vie en bien faire labeure
Ne se doit pas douter que Diex ne le sequerre
Ains doit douter enfer qui est plus noir que meure
Nulz ne scet de sa fin ne le droit jor ne l'eure

Or prions de bon cuer le tres dous Roy des roys
Et a sa douce Mere qui le porta .ix. mois
Que nous ne souffrons ja en enfer les destrois
Et nous doinst paradis dont nous sommes ses hoirs
