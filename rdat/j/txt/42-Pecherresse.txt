Par la grace de Dieu nostre souverain pere
Vel parler .i. petit de sa tres douce Mere
D'une de ses vertus vous dirai la manere
Dont la matere fu horriblement amere

Bon fait servir tel dame con la Virge Marie
C'est cele qui porta le tres doulz fruit de vie
Ou cel en terre en mer doit bien estre servie
Cuers qui a lui se prent richement se marie.

Un de ses biaus miracles vous voudrai raconter
Que toutes bones gens doivent bien escouter
Cil qui bien loiaument la veult de cuer amer
Doit volentiers tous jors de li oir parler

De .ii. freres germains vous veil ramentevoir
Li uns ot une fille riches hons fu d'avoir
Mais la mort qui le prist l'a fait le cuer doloir
Tantost manda son frere il vint sans remanoir

“Biau dous freres” dist il “Il me couvient morir
Je vous lesse du tout ma fille maintenir”
Cil dist “S'ele se veult a mon voloir tenir
Nient plus qu'a mon enfant ne li vouldrai faillir”

Quant li preudons fu mors sa fille s'en ala
En la maison son oncle .II. ans y demora.
Por l'amor de son pere moult d'aumosnes donna
En la Virge Marie trestout son cuer mis a

En Nostre Dame amer mist trestout son corage
Nuit et jor voloit estre devant son dous ymage
En lire son psaltier mist trestout son usage
Mais li malvés li fist destourbier et domage

Ainsi com vous orrez assez prochainement
Oez com li mauvez la decut laidement
Tant pourchaca dëables par son enchantement
Qu'ele fu se don oncle enceinte vraiement

Nului de sa grossesse garde ne se dona
Por ce qu'ele ot grant robes dont elle se para
Quant se dut delivrer en .i. solier ala
Par l'enging l'ennemi son enfant estrangla

Adonques le geta dedens une privee
Liez fu li ennemis quant ainsi l'a temptee
Lors fu la pecherresse forment desconfortee
La douce mere Dieu a de cuer reclamee

Devant son dous ymage se va agenoillier
A lui se plaint forment du felon adversier
Que dedens les pechiez li face trebuchier
Et le maint a bon port son fil que tant a chier

Le felon Sathenas ne se tint mus a tant
Assez prochainement refu grosse d'enfant
De son oncle mes nulz ne s'en va percevant.
Quant elle fu delivre si l'estrangla errant

Trois en ot de son oncle et tous les estrangla
Ne son oncle ne autre garde ne s'en donna
Dedens une privee les .iii. enfans geta
Ainsi li ennemis par .iii. foys la tempta

Encor li fist il pis si com m'orrez conter
En .i. solier la fist toute seule enfermer
D'une temptation li va son corps tempter
Por les .iii. enfancons qu'il li fist estrangler

“Lasse” dit la chetive “Comment me chevirai
S'en treuve mes enfans en feu arse serai”
Li ennemis li dist “Pens toi je t'aiderai”
Cele li respondi “Ta volenté ferai”

Cele prist une corde sus .i. tref l'a getee
.I. las courant y fist a son col l'a fermee
Mais ains qu'el se pendist li vint une pensee
De saluer la Virge ot moult grant desirree

Un Ave Maria recorda maintenant
En l'onnor des .v. joies qu'ele ot de son enfant
L'ennemi la semont et la va si hastant
Qu'ele se lait aler par le col brandelant

Onques ne pot morir quant elle fu pendue
Car la corde rompi s'est a terre cheue
Tant li dit l'ennemi et tant forment l'argue
.III. fois se pent tous jors est la corde rompue

Quant li ennemis vit qu'el ne porroit morir
Une moult grant yraigne fist devant li venir
Cele tantost la prent si l'ala transglotir
Lors fu de venin plaine com s'ele dut partir

A si grant meschief fu qu'a po qu'el ne partoit
Mais la Virge Marie en vie la tenoit
Qu'ele savoit moult bien s'en ce point trespassoit
Que l'ame de son corps en enfer s'en iroit

Lors dist la pecherresse “Lasse moi que ferai
Comment n'en quel maniere occirre me porrai”
Li ennemis respont “Et je le te dirai
Boute dedens ton ventre .I. coutel sans delay”

Lors a pris .i. coutel en son corps la bouta
Toute se pourfendi mais point ne trespassa
Quant el ne pot morir adont se pourpensa
Que la Virge Marie de cuer reclamera

Cele que le mauvais avoit ainsi temptee
Estoit bone clergesse et de grant sens letree
Une oroison commence de la Virge honoree
De grant devotion l'a dite et recordee

“Douce Virge Marie temples plain de vertus
Veissaus enluminee en qui li rois Jhesus
S'esconssa virgement por traire de palus
Ses amis qui estoient dampnez et confondus

Virge tres glorieuse flour de virginité
Ou il n'ot onques tache de nule pesanté
Precieuse escharboucle qui de ta grant clarté
Enlumine les cuers qui sont en obscurté

Dame par ta pitié veilles moi regarder
Envers ton doulz enfant qu'il me veille tenser
Qu'ennemis ne me puist en enfer tormenter
Qui m'a fait mes enfans a mes mains estrangler

La lasse pecherresse se dementoit ausi
En priant Nostre Dame erranment s'endormi
La douce Mere Dieu devant lui descendi.
Par la grace de Dieu enchaca l'ennemi

De lez la pecherresse delez lui s'arresta
De sa bele main destre le cors li pourtasta
Tous les pechiez de li et le venin osta
Et de la mortel plaie tout le corps li sana

La douce Mere Dieu l'a si tres bien curee
Du venin et de plaie l'a si tres bien vuidee
Onques puis de pechié ne fu entalentee
De la Dame ainsi fu guerie et confortee

Quant la Mere Dieu l'ot curee netement
Elle s'est esveilliee s'a veü en present
La Dame qui li dist moult debonnairement
“Amie amende toy vien a repentement

Sers moi d'ore en avant et amende ta vie
De quanque tu as fait te pardoins la folie”
A ce mot Nostre Dame s'est du lieu departie
Cele qui demora durement l'en mercie

En sa chambre est entree en .i. lit se coucha.
Ses oncles vint dehors couchiee le trouva
Moult debonnairement tantost li demanda
Comment il li estoit car moult forment l'ama

Elle respont “Biaus oncles oez que je dirai.
A Dieu et a sa mere de cuer en couvent ay
Qu'a vous ne a nul autrePechié je ne ferai
Je veil estre nonnain plus tost que je porrai”

Lors a conte son oncle toute sa destinee
Comment ses .iii. enfans geta en la privee
Et comment Nostre Dame l'avoit reconfortee
Jamais de lui servir n'osteroit sa pensee

Quant son oncle l'oÿ si plora tendrement
Ses enfanz enfouy par nuit priveement
Sa niece fu rendue assez prochainement
La servi Nostre Dame de cuer entierement

Pour la grant repentance nostre Dame l'ama
Et entor les nonnains tel grace li donna
Puis fu elle abeesse sainte vie mena.
Onques puis l'enemi vers li ne conversa.

Ce biau miracle cy a tous vous senefie
Que chascuns endroit soy doit amender sa vie
Et guerpir l'ennemi qui tous jors a envie
Par quoy il nous atrible a sa grant compaignie

Prions a cele Dame qui tant est de hault pris
Qu'ele soit nostre escu entre nos ennemis
Et nous doinst si ouvrer et en fais et en dis
Que nous puissons conquerre nos lieus en paradis.
