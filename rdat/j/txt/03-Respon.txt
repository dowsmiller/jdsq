En la douce louange de la Vierge pucelle
Roine glorieuse marie Dieu ancelle
Qui le dous Jhesucrist nourri de  mamelle
Weil recorder un dit dont la matiere est belle

A mon commancement depri la tresoriere
De grace qui porta la tres haute lumiere
Que vers son dous enfant weille faire proiere
Que tous ceus qui m'orront aient joie pleniere

De la Vierge loiaus qui est la souveraine
Qui tous les desvoiez a leur droit port ramaine
Vous dirai comment voult garentir .I. chanoinne
Cil qui sert Nostre Dame il ne pert pas sa painne

Le chanoinne lessa a faire une folie
En l'onneur de la dame qui est nete et polie
Mes la Vierge pucelle si ne l'oublia mie
Car au tiers jour aprés el li sauva la vie

Si comme ceus orront qui voudront escouter
.I. petit du chanoinne vous leron a parler
Asses prochainement i voudron retorner
D'un chevalier gentil vous voudré recorder

De Normendie estoit ce est verité fine
Il avoit une dame loialle et enterine
Il en ot une fille de si bonne doctrine
Que de son cuer servoit la tres haute roine

Mes la Vierge Roine l'en rendi bon louier
De ce que fist son pere qui estoit chevalier
Tant sui les tournois par son grant encombrier
Qu'il ne li demoura palefroi ne destrier

Tant fist par sa folie qu'il ot tout despendu
En toute Normendie n'ot vaillant .i. festu
Nul n'ot mes de li cure quant il ot tout perdu
Sachiez qui n'a argent il est trop vil tenu

La dame a son seingneur s'en vint et li dist “Sire
Vuidon ceste contree tout le cuer me font d'ire”
Le chevalier respont “Foi que je doi saint Sire
Nul n'a cure de nous plus ne vous sai que dire

Nous passeron la mer s'iron en Engleterre
Je serai soudoier il i ara grant guerre”
“Faites tost” dist la dame “Trestout le cuer me serre”
Lors passerent la mer vindrent a seque terre

A Rippon le Chastel le chevalier entra
Li sa fame et sa fille que de son cuer ama
El milieu de la ville le chanoinne trouva
Doucement le salue et puis li demanda

Moult belle compaingnie ovecques lui avoit
Frere au conte Nicole li chanoinnes estoit
Le chevalier du sien por Dieu li demandoit
Aucune courtoisie quar mestier en avoit

Quant le chanoinne entant qu'il li a demandé
Il li donna du sien si en ot grant pitié
Sa fille regarda qui ot tant de biauté
En son cuer la couvoite mes il n'a mot sonné

Le chanoinne repaire arriere en sa meson
Mes lanemi li met el corps temptacion
D'avoir la damoisselle s'apella un garcon
Le chevalier manda si le mist a raison

“Sire dont estes vous” “Je sui de Normendie
J'é le mien tout perdu et tout par ma folie”
“Or pes” dist le chanoinne “Ne vous esmaiez mie
Se vous me voulez croire vous en avrés partie

Distes qui est la dame que je vi avec vous
Et celle pucelete qui le viaire a dous”
“Cest ma fame et ma fille par Dieu le createur”
“Or entrés en ma chambre je weil parler a vous”

Le chanoine qui fu molt tres forment temptés
Au chevalier a dit qu'il vit en pouvretés
“Prenez de mon argent tout a vo voulenté
Mes que j'aie vo fille a faire touz mes grés”

Le chevalier respont qui estoit mandiant
“Donnez moi .iic. livres d'argent tout maintenant
Je la vous iré querre s'en faites vo talent”
“Alés” dist le chanoinne tost et apertement

“Les deniers sont tous prés mes que la m'amenés”
Le chevalier retorne a l'ostel est alés
A sa fame dist “Dame envers moy entendés
Certes nous serons riches se croire me voulés

Je vien d'un gentil homme qui a a moi parlé
Il veult avoir vo fille tout a sa voulenté
Il mena .iic. livres d'argent sec presanté
Il faut que je li maine car je l'ai creanté”

Lors respondi la dame “Es ce par mariage”
“Nenil c'est un chanoine de moult riche linage”
Quant la dame l'entant si ot au cuer grant rage
De l'iaue de son cuer arousa son visage

Sa fille vint a li et li dist “Douce mere
Dame pour quoi pleurés vous a feru mon pere”
“Nenil voir douce fille la chose est plus amere
Car vous estes vendue dont je fais mate chiere”

“Voir” dist la pucelle “J'é voué chaasté
Au tres dous Jhesuchrist le roy de maesté
Je pri sa douce mere ou tant a de bonté
Car elle gart mon cors d'ordure et de vilté

Tres douce Mere Dieu qui estes souveraine
Qui vostre chaasté gardastes c'est bien chose certaine
Et si estes des vierges dame et souveraine
De grace et de vertus le puis et la fontaine

Dame desfandés moy de l'ordure du monde
Par quoi m'ame ne soit en la prison parfonde
Et mon pere et ma mere gardez de mort seconde”
Le chevalier li dist “Or ca dieus vous comfonde

Venez en avec moy et si ne lessiez mie”
“Sire” dit la pucelle “Je ne vous desdi mie”
Hautement c'escria “Douce Vierge Marie
Je vous requier merci que ne m'oubliez mie”

Le chevalier sa file au chanoinne mena
.IIC.livres recut moult joiant retorna
Pleurant la damoisselle illecques demoura
Le chanoinne tantost doucement l'apella

“Belle pourquoi pleurés ne par quelle raison”
“Sire” dist la pucelle “J'ai au cuer marisson
D'estre ainsi violee or savez la raison”
“Tessiez vous belle suer nous vous marieron”

Il couchierent ensemble lors souflent la chandelle
A moult tres fort pleurer se prist la damoisselle
“Dites moi” fait il “Belle comment on vous apelle”
“Sire j'ai non Marie” se respont la pucelle

Quant le chanoinne entant le dous non de Marie
Tanptacion se fu tantost de li partie
“Pour l'amour Nostre Dame qui est nete et polie
Ja mon cors se Dieu plest ne vous fera vilonnie

En l'onneur Nostre Dame qui le cors Dieu porta
Mon cors vilainement a vous n'atouchera”
Il saut sus et revest un sergant apella
Au chevalier sa fille doucement envoia

La pucelle saut sus doucement l'en mercie
Et si en rendi graces a la Vierge Marie
A torches l'en menerent et si lont comvoie
Quant sa mere l'entant elle fu resjoie

Les sergens retornerent la pucelle comta
A son pere la cause pourquoi la respita
De faire villonie chascun Dieu mercia
Il dient “Nostre Dame moult tres bien li rendra”

Si fist elle pour voir quar le tiers jour aprés
S'en aloit le chanoinne joer parmi les prés
Ses sergans avec lui sus bons chevaus montez
Dessus une riviere la se sont arestés

Pour tant qu'annes sauvages i avoit a foison
Le chanoine lessa voler un sien faucon
Un oissel abati de si tres grant randon
Touz .ii. chient en l'iaue sans point d'arestoison

“Aprés” dist le channoine qui borcha le cheval
L'iaue fu trop parfond si est alés aval
Les serjans regarderent leur bon seigneur loial
Aidier ne li povoient dont leur fist le cuer mal

Quant vint desus l'iaue a li aute vois s'escria
“Tres douce Vierge pure car me sauvez la vie”
Adont est resfondrés le diable l'espie
Savoir s'il le pourroit atrere a sa partie

Les escuiers en pleurent et mainnent marrement
Et dient l'un a l'autre “Seingneurs alons nous en
Si prenon des deniers assez et largement
Nous ne poon ici demourez longuement

Demandé nous sera cest bien chose certaine”
Arriere retornerent mes la douce Roine
La Mere de pitié fu la pour le chanoinne
Elle le voult garder cel jour de mort vilaine

D'angres grant compaignie avecques lui avoit
Le chanoine porterent en sa chambre tout droit
En son lit le couchierent ou grant luour avoit
De grace et de vertus ne savoit ou estoit

Il s'endormi la Dame es sains ciex remonta
La bonté que li fist moult bien rendu li a
L'un des serjans errant la chambre desferma
Le chanoinne s'esveille mes nul mot ne sonna

Il pristrent les escrins de martiaus a fraper
“Qu'es ce” dist le chanoinne “Me voulez vous rober”
A la fuite sont mis sans plus de l'arester
Il cuident soient diables qui les weillent enporter

Qui pour eus decevoir se soient laiens mis
Leur seingneur les apelle et leur a dit “Amis
Seingneurs je sui vos sire par Dieu de paradis”
Et quant il lentendirent au retour se sont mis

Quant il ont entendu qu'il a de Dieu parlé
Arriere retornerent si li ont demandé
“Ha; sire quelle gent vous ont ci amené”
“Seingneurs” dist le chanoinne “Le roi de maesté

Alés en celle ville querés le chevalier
Qui me vendi sa fille par amour vous requier”
Et il li sont alés sans point de delaier
Le chanoinne li donne d'avoir un grant sommier

De quoi lui et sa famme moult bien se gouverna
Et puis le bon chanoinne la chose leur conta
Comment la douce Vierge de mort le respita
Le chevallier sa vie par cel point amanda

Il vesquirent au siecle trestous trois saintement
Cest essemple nous moustre a tous generaument
Que qui sert Nostre Dame qui ne faut ne ne ment
Et en a en la fin .C. doubles paiement

Si prions a la Vierge qui est et fille et mere
Qu'elle prist son dous filz comme tres digne mere
Que il nous gart d'enfer celle prison amere
Et nous otroit la joie qui est et belle et clere
