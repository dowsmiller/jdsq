Pour donner par exemple prouesce et hardement
Pecheeurs pecheresses qui pechent mortelment
Veul recorder un dit a touz communement
Ou chascun porra prendre moult biau chastiement

Pour lui hardiement geter de ses pechiez
Qu'il ne soit des dëables u puis d'enfer sachiez
Regardons comment Diex fu pour nous clofichiez
Et par piez et par mains. en la croiz atachiez

De tres parfaite amour loiaument nous ama
Quant pour nous tel tourment et tel mort endura
Pour nous brisa enfer et hors nous en geta
Paradiz et sa gloire tout nous abandona

Dont quant il nous crea et fist en sa samblance
Et pour nous fu clofis; et ferus de la lance.
Nous ne devons pas metre tel oeuvre en oubliance
Ainz devons vers li querre et pais et acordance

Car li anemis est soutil de nous susprendre.
Et en sez laz nous fait trebuchier et descendre
Nous nous poons moult bien encontre li deffendre
Par confession vraie li poons granz coups rendre

Si tost com le dëable a le pecheur feru.
Du baston de pechié; et il l'a abatu
Le pecheur doit prendre l'espee de vertu
Ja puis par l'anemi ne puet estre vaincu

L'espee de vertu c'est confession pure
Qui des mains au dëable gete la creature
Celui qui par confesse se nestoie et escure
Fait a Dieu grant honnour et aus mauvais laidure

Que ce soit verité je le vous prouverai
Par .i. moult bel essample qu'orendroit vous dirai
En sarmon l'oï dire moult bien retenu l'ai
S'entendre le voulez je le recorderai

Et pour ce que mon dit soit plus ferme et estable
Je pri la mere Dieu la roze delitable
Et son tres douz enfant le pere esperitable.
Qu'a vos ames puist estre ce biau dit proufitable

Amen que Diex le veulle et sa tres douce mere
Sus oeuvre d'anemi me faut prendre matere
Mais combien que celle oeuvre soit honteuse et amere
S'est la fin bonne et belle plaisant a Dieu le pere.

Ou temps qu'il fu jadiz .II. bonnes gens estoient
Par loial mariage; bonne vie menoient
.I. moult biau valeton orent que moult amoient
Et pour l'amour de Dieu moult d'aumosnes faisoient

Car il estoient riches manans et assazés
Diex estoit de leur biens servis et honnourez
Les povres soutenuz malades confortez
Dont l'anemi estoit dolent et airez

L'anemi les tempta tant com l'omme vesqui
Mais ne le pot decoivre vaillissant .i. espi
L'omme qui estoit sage trestouz pechiez guerpi
Si bien qu'en nul pechié vilain ne s'embati

Cil vesqui jusqu'a tant que Diex le vout avoir
La mort vint qui le prist ne pot plus remanoir
Ses laiz li couvint faire et partir son avoir
Si com il apartint. bien en fist son devoir

Ce preudons trespassa s'ala de vie a mort
Sa femme en fu dolente et en grant desconfort
Pour son seignour plouroit souvent nuit et jour fort
Mais touz jourz le tempta l'anemi qui ne dort

De cors et de visage. le filz sambloit au pere
Et pour ce l'amoit moult et tenoit chier la mere
Touz jourz leur pourchassoit l'anemi honte et here
Qu'il couvendra par force que chascun la compere

Pour l'amour que la mere avoit a son enfant
Le coucha avec lui tant qu'il fu bel et grant
Anemi qui touz jourz va le mal enortant
Pourchassa tant qu'il furent l'un a l'autre abitant

Ou pechié de luxure touz .ii. les embati
Lonctemps les y fist estre d'eulx .ii. se departi
La dame devint grosse et son enfant senti
Quant s'en percut a poi le cuer ne li parti

Le filz qui ot sa mere ensainte et engrossie
Ot tel duel a son cuer bien vousist perdre vie
Adont promist a Dieu et a sainte Marie
Que il s'amendera de celle grant folie

Le varlet et sa mere se vont apercevoir
Du pechié ou dëable les a fait remanoir
Chascun son pechié pleure tart tempre main et soir
Mais l'anemi fait joie qui les cuidoit avoir

L'anemis qui touz diz au bons decevoir tire
Cuida bien filz et mere avoir sanz contredire
Et le fruit qu'engendré estoit en advoutire
Mais onques n'i ot part dont il ot duel et ire

Ains les ot le vrai Dieu en son saint paradis
Ainssi com vous orrez ainz que le dit soit dits
Grant penitance en firent si com dit li escris
Oez com le filz fu de sa mere partis

“Mere” dit le varlet “Trop mal avona ouvré
Moi et vous ont dëable laidement encombré
Ou feu d'enfer serons et ars et desmembré
Nous avons Dieu perdu et dyable recouvré

Mais se Dieu plait le pere jamais ne finerai
Si serai confessez penitance ferai
Se Diex plais ainz que muire par quoi sauvé serai
Je vois a nostre prestre mon pechié li dirai”

Or se depart li enfes sa mere demoura
Tant fist qu'il vint a prestre tout son fait li conta
Le prestre respondi qu'il ne l'assoudroit ja.
Qu'il n'en avoit pooir au pappe l'envoia.

Quant le varlet vit ce si revint a l'ostel
Bien sot qu'il avoit fait trop grant pechié mortel
Tant fist qu'il ot monnoie de son meillour chatel
Lors jura em plourant le sacre de l'autel.

A nus genoulz mains jointes jamais ne fineroit
S'aroit parlé au pappe et confez si seroit
Sa mere brait et crie qui pitié en avoit
Qui estoit si ensainte qu'a paines son pié voit

La mere respondi dolente et esplouree
“Biau filz je demourrai pensive et esgaree
Jamais honnour n'arai ains serai diffamee
Et de trestoute gent serai au doi moustree”

Le varlet respondi “Ma mere or entendez
Vous avez tant d'avoir que nombre n'en savez
Donnez ent pour vostre ame vers Dieu vous amendez
Et le fruit de vo ventre soigneusement gardez

Se dëable vous a; en pechié embatue
Et il vous a navree gardez qu'il ne vous tue
Aiez d'ore en avant en Dieu vostre atendue
Et vous serez par li aidié et secourue

Du fruit qu vous portez faites vostre devoir
Encor par aventure le porra Diex avoir
S'anemis a grant force diex a plus grant pooir”
“Biax filz” ce dist la mere “Certes vous dites voir”

Tant parlerent ensamble la mere et le filz
Des raisons moult piteuses et des biax mos ytiex
Que il se departirent plourant de leur biax yex
L'un l'autre commanda au vrai pere des ciex

Or demeure la mere et li enfes s'en va
Tant fist que vint a Romme et au pappe parla
Touz ses pechiez li conte que riens ne li cela.
Comment jut a sa mere et comment l'engroissa

De si grant repenrance s'est l'enfes confessez
Que fondoit tout en lermes moult estoit esplourez
Mais il fu doucement du pappe confortez
Et dist “Diex t'aidera soiez asseurez

Diex est misericors de toi avra pitié
Se li anemis t'a enbatu em pechié
Pour ce ne t'a il pas de touz poins gaaingnié
Diex qui te racheta ne t'a pas oublié

Puis qu'en ta plaine vie quiers absolution
Ferez vous penitance en grant devocion
Diex qui por toi souffri et mort et passion
Contre les anemis sera ton champion.

Je qui sui Diex en terre ange de Dieu le pere
Et sui en la chaiere de l'apostre saint Pere.
Te met en nostre garde et retieng comme frere
Car tu es filz de Dieu et de sa douce mere

Saint Eglyse a grant joie quant tu es retournez
Du grant chemin. d'enfer; ou tu eres entrez
Paradis te sera ouvert et desfermez
Qui a vrais repentans est touz abandonnez”

Ainsi li apostolle le pecheeur conforta
Mais point de penitance adont ne li donna
Moult bel et gracieus. le vit puis dit li a.
Que s'il le veult servir avec li demourra

“Sire” dist le varlet “Volentiers demourai
Doucement de bon cuer et bien vous servirai”
L'apostoile respont “Et je te retendrai
De ma chambre ou je gis chambellenc te ferai

Mes chambellens seras jusqu'a ma volenté
Robes chevaus deniers aras a grant plenté”
Cil fu liez du biau don c'on li a presenté
Or est drois que vous die la pure verité

Pourquoi li apostoiles le retint de maisnie
Et pourquoi ne li a penitance baillie
Le saint pappe douta c'anemi plain d'envie
Ne feïst le varlet rencheïr en folie

S'il eüst au varlet penitance donnee
Et il fust retournez arriere en sa contree
Anemi par pechié r'eüst fait l'assamblee
De li et de sa mere; lors fust leur mort doublee

Assez plus que devant fust le pechié vilains
Et s'estoit bien li pappe et seür et certainz
Que la mere au varlet vendroit o derrainz
A Romme pour avoir soute de ses mehains

Pour ce ne vout le pape qu'il r'alast vers sa mere
Qui doutoit c'anemis ne leur baillast matiere
De rentrer en l'ordure puant orde et amere
A la fin que perdissent l'amour de Dieu le pere

Et pour ce fist le pappe le varllet demourer
C'a sa mere n'alast par pechié rassambler
Si lairons du varlet .I. petit a parler.
De sa dolente mere vous voudrai je conter.

Sa vie et son estat et trestout son couvine
Et comment l'anemi la tint en sa saisine
.X. anz trestouz entiers mais la haute Royne
Seruoit de tout son cuer et amoit d'amour fine

Car des lettres savoit assez et largement
Heures et oroisons disoit soigneusement
En l'onnour Nostre Dame viuoit moult asprement
.III. jourz en la semaine et si donnoit souvent

De moult belles amosnes que Diex par sa pitié
Li vousist garder s'ame et metre a sauveté
Mais combien que du sien feist grant charité
De confesser n'avoit cure ne volenté

Car elle ot .i. dëable sus l'espaulle senestre
Confesser li deffent nuit et jour y voult estre
Et s'avoit .i. bon ange dessus l'espaulle destre
Qui disoit “Seur va t'en confesser a ton prestre”

Mais si le sot dëable tenir et decevoir
Que de li confesser n'avoit point de pooir
Le termine aprocha que dut enfant avoir
Tiex maus pristrent la dame qu'elle dut recevoir

L'anemi qui estoit touz jourz delez s'oreille
D'estrangler son enfant nuit et jour la conseille
Mais la vierge Marie qui pour ses amis veille
Pour li briement secourre s'esmut et appareille

La bourgoise estoit ja en une chambre entree
Ses griés maus la destraint si s'est haut escriee
Au premier mot a dit “Royne couronnee
Je muir sauvez moi l'ame que ne soie dampnee”

L'anemi ot grant duel du bon mot qu'elle dit
Tourmenter le cuida et li faire despit
Mais la vierge Marie en qui sont tout délit
Li a dit “Anemi va t'en sanz nul respit

Va t'en en sus de li anemi Sathanas
A li n'aproche ja fui t'en isnel le pas
Car tu n'as riens en li folz fus quant le temptas”
Lors s'enfui l'anemi assez plus que le pas

Lors s'enfuit l'anemi couroucié et dolent.
Onques puis en l'ostel n'osa estre habitant
La pecheresse aloit doucement depriant
La douce mere Dieu qu'elle li soit garant.

Quant son mal la prenoit haut prist Dieu a prier
Et sa tres douce mere que li vousist aidier
Celle qui au besoing veult ses amis garder
Entra dedenz la chambre s'amie conforter

Quant Nostre Dame fu dedenz la chambre entree
Devers la pecheresse a sa chiere tournee
Adonques fu la chambre trestoute enluminee
D'anges qui avec li vindrent sanz demouree

Et quant la pecheresse apercut la clarté
Qui fu dedenz la chambre de cuer a reclamé
La royne des ciex ou tant a de bonté
Qui briement la delivre s'il est sa volenté

Nostre Dame s'en est de la chambre tournee
Chiés une femme vint qui l'ot lonc tans amee
De la clarté de li fu toute enluminee
L'ostel la bonne dame; ne s'est lors arestee

A genoullons se mist la bonne femme errant
La douce mere Dieu va du cuer saluant
Nostre Dame li dist “Va t'en apertement
Chiés tel femme et soies a son delivrement”

Des ce que la bourgoise nostre Dame entendi
Doucement de bon cuer errant li respondi
“A vostre plaisir faire trestout mon cuer otri”
Lors s'en part Nostre Dame ses anges avec li

La mere Dieu s'en part es sainz ciex remonta
La bourgoise s'en tourne tantost qu'elle vint la
Celle d'une fillete maintenant delivra
Au moustier fu portee et on la baptisa.

Elle ot a non Philippe quant vint au baptisier
Touz ceuz de la paroisse se vont trop merveillier
De celle vaillant femme c'on soloit tant prisier
Mais nus ne sot du pere parler ne tesmoingnier

De sa groissesse nul ne pot apercevoir
Car elle avoit des robes du tout a son vouloir
Ne privee n'estrange n'en sot onques le voir
Vous orrez ja merveilles moult granz ramentevoir

Quant la bourgoise fu de l'enfant delivree
Par tout fu la nouvele espandue et alee
Pour autres aventures fu la chose oubliee
La dame aprés son mois est a confesse alee

A son curé s'en vint en grant devotion
Ses pechiez li conta par bonne entencion
Mais el ne pot avoir point d'asolution
S'elle ne va a Romme n'en pot avoir pardon.

La bourgoise fu moult dolante et esbahie
Bien dist que maintenant aler n'i porroit mie
Mais bien promist a Dieu et a sainte Marie
Qu'elle yra ca avant se Diex li donne vie

Et se sa fille vit avec li la menra.
Par devant l'apostoile son pechié mousterra
La bourgoise .x. ans en ce point demoura
Sa fille devint belle et crut et amenda

Si tost qu'elle ot .xi. ans a l'escole fu mise
Ainz qu'elle en eüst .XII. fu sage et bien aprise
N'avoit de son aage si sage jusqu'en Frise
En Dieu amer avoit toute s'entente mise

La douce mere Dieu de tout son cuer servoit
Quant ce venoit a Pasques moult bien se confessoit
Et le cors Jhesucrist doucement recevoit
Mais el ne savoit mie qui ses peres estoit

Car s'elle le seüst a ce qu'elle estoit sage
Jamais jour n'eüst bien ne joie en son courage
.I. jour fu la pucelle devant le douz ymage
De la vierge Marie qu'elle l'avoit d'usage

A celle pucelete vint une avision
Qui li dist “Belle fille va t'en en ta maison
Doucement em pitié met ta mere a raison
Prie li que te die comment ton pere a non.”

A tant s'en part la voiz et cele est demouree
De ce qu'elle a oÿ fu forment trespensee
A son hostel s'en vint s'a sa mere trouvee
Qui em plourant se claime “Lasse maleüree”

La pucelete fu pensive et esperdue
De celle voiz qu'elle ot oie et entendue
Et quant trouva sa mere plourant le sanc li mue
De Dieu le salua devant li est venue

Puis li dist “Douce mere c'avez vous a plourer
Onques mais ne vi femme si souvent duel mener
Onques ne vous vi rire n'entre gent deporter
Ne moi tant fusse jone baisier ne acoler

Touz jourz a vostre cuer duel tristresce et anui
Ma mere d'une chose trop merveilleuse sui
Onques ne vous oÿ dire qui fille sui
Ne onques de mon pere parler ne vous oÿ

Si com ces autres femmes parlent de leurs maris
Dites moi de mon pere s'il est ou mors ou vis”
Quant la mere ot sa fille le sanc li est fremis
Tel destresce ot au cuer a poi qu'il n'est partis

En estargie fu aussi comme pasmee
Quant elle pot parler si s'est haut escriee
“Fille mes cuers mes enfes la voie a desiree
Que peüsses savoir qui t'eüst engendree

Belle tres douce fille et je le te dirai
J'avoie .i. moult biax filz qu'avecques moi couchai
Des qu'il estoit petit pour ce que tant l'amai
Et puis quant il fu grant a li m'abandonnai

Il t'engendra en moi onques puis je n'oï joie
Tu es fille ton frere dont a poi ne marvoie
Que je dout qu'en enfer dëable ne me convoie
Et moi et toi et li; se Diex ne nous ravoie

Et la vierge Marie en qui j'ai grant fiance”
Quant la fille l'oÿ moult mua contenance
De perdre cors et ame fu forment en doutance
Lors apela sa mere et li dist en oiance

Mere pieca dist on et c'est bien chose clere
La truie fait bien tant son pourcel le compere
Le pechié est trop grant quant sui fille mon frere
Mais c'a Dieu ne desplaise mar fusiez vous ma mere

Lasse povre dolente que porrai devenir
Terre devroit partir et mon cors trangloutir
Ha; royne des ciex par vostre douz plaisir
A si vilain pechié ne me laissiez partir

Certes or doi je bien estre desconfortee
Quant es oeuvres du dëable sui conceüe et nee
En aucun grant desert m'en fuirai esgaree
La ferai penitance dont je serai sauvee

Mere chascune beste par son propre pié pent
Pensez de vous je vois querir mon sauvement
Se je vous puis aidier ne faire alegement
Je vous destournerai d'aler a dampnement

Des biens que je ferai je vous fais parsonniere
Car jamais en ce monde n'avrai joie pleniere
Puis que je sui issue de si orde matiere
Tenir m'en doi plus vil. et moi mains avoir chiere

Je m'en vois a confesse pour m'ame amender”
Lors s'en va la pucelle a son curé parler
Trestoute l'aventure li va dire et conter
“Fille” ce dist le prestre “Ne te puis conforter

Au saint pere le pappe aler te couvendra
C'est cil qui de tes maus l'asoute te donra”
Quant celle vit qu'a Romme au pappe s'en yra
A l'ostel s'en revint moult tendrement ploura

“Douce mere” dist elle “En tourment m'avez mise
A Romme m'en yrai la voie y ai promise
Mais je ne sai la voie ne je ne l'ai aprise
Diex me veille conduire par sa douce franchise”

“Fille” ce dist la mere “Entre nous .ii. yrons.
De l'or et de l'argent assez emporterons
Et de touz nos pechiez nous nous amenderons”
“Mere” dist la pucelle “Faites si nous hastons

Mandez des plus preudomes de tout vostre lignage
Metez leur tout en garde meubles et heritage
Et si faites crier par trestout cest rivage
Une belle donnee vous ferez comme sage

Et si faites chanter vostre messe au mouvoir”
“Fille” ce dist la mere “En toi a grant savoir”
Lors manda ses amis pour garder son avoir
Et fist moult grant donnee pour a Dieu miex vouloir

Quant la bourgoise ot bien ses choses ordenees
Et leur messe fu dite et fait belles donnees
Entre li et sa fille se sont acheminees
Droit vers Romme la grant errant en sont alees

Or les conduie Diex. le roy de tout le mont
Jamais en leur pays elles ne revendront
Car fille et mere et filz encore se verront.
Et tout en .i. hostel en une nuit morront

Or commence biau dit et plain de grant sustance
Comment ces .iii. personnes firent leur penitance
D'estre en enfer dampné furent en grant balance
Oez comment il firent vers Dieu leur acordance

La bougoise et sa fille sont venues a Romme
Par devant l'apostoille qui fu sainte personne
La dame dist au pappe de ses pechiez la somme.
Le filz connut sa mere mais point ne l'araisonne

Cil l'escouta parler tant qu'elle ot tretout dit
Le bon pappe n'ot mie la bourgoise en despit
Pour l'orrible pechié mais moult bien li enquit
Tout le fait et la somme li dit sanz contredit.

Tout aussi c'au pechié s'estoit abandonnee
Adont a pris sa fille au pappe l'a moustree
Et li dist “Ceste fille. a mon filz engendree
En moi j'en quier penance que m'ame soit sauvee”

Quant la mere ot au pappe sa confession dite
Lors a parlé au pappe la pucelle petite
Sire de celle ordure qui de Dieu est despite
Fu formee ma char donnez m'ent tel merite

Que m'ame ne puist estre du pechié parsonniere
Des oeuvres au dëable me veü ge traire arriere”
“Fille” dist l'apostolle. “Tu fais bonne proiere
Ta conscience est bonne nete vraie et entiere”

Le varlet vint au pappe et li dist “Biau douz pere
Certes sire” dist il. “Veez vous ci ma mere
Et vez vous ci ma fille nous sommes suer et frere
J'en ai fait le pechié drois est que le compere”

“Biau filz” ce dit le pappe “J'ai moult bien entendu
Le pechié ou dëable vous avoit embatu
Pourquoi je t'ai lonctemps entour moi retenu
Qu'anemis ne t'eüst de touz poins confondu.”

Trois jours vout l'apostolle la dame retenir.
Li et sa fille fist a sa court bien servir
Au tiers jour chanta messe adont a fait venir
La dame et ses enfanz vous porrez ja oir

Grant pitié recorder et chose merveilleuse
La bourgoise fu moult pour le pueple honteuse
De bon cuer reclama la Vierge glorieuse
Qui en ses flans porta la char Dieu precieuse

Encor n'avoit la mere son filz reconneü
Car biau varlet estoit et fort et parcreü
Mais adont le connut quant de prés l'ot veü.
Or sachiez que ses cuers fur forment esmeü.

De paour de pechié et de honte elle tramble
Tout le cuer li sautelle comme fueille de tramble
Cardiniaus et liegaus sont laiens touz ensamble
Lors leur fu penitance baillie a touz ensamble

Moult fu leur penitance hideuse a regarder
.III. cuirs de buef a fait l'apostolle aporter
A chascun en donne un pour lui envoleper
Dedenz les fist on queudre et bien estroit serrer

La mere fu cousue ou sien premierement
Et le varlet aprés puis la fille ensement
Visage piez et mains ont a delivrement
Adont li apostolles leur fist commandement

“Bel enfant” dist le pappe “Entendez a mes dis
Ja vous commant sus toutes vos pars de paradis
Que jamais de ces cuirs ne soiez desvestis
Si les aiez .vii. anz portez par le pays

Ne en chascune ville c'une nuit ne gesez
Se de grant maladie n'estes trop agrevez
Ne dusques lors les cuirs vous ne despoullerés
Du jour d'ui en .vii. anz ci a moi revendrez

Je vous charge et enjoins et doins ceste penance
Car elle plait a Dieu dëable en a pesance
De tretous vos pechiez je vous fais pardonnance
Jamais par l'anemi vous n'en avrez grevance”

Li apostolles fist par grant devotion.
Faire as clers et a prestres belle proucession
Pour convoier ces .iii. par bonne entencion
Que Jhesus les conduie a leur sauvacion

A un chemin croisié le pappe les mena
Et a chascun par li doucement commanda
“Tu tendras ce chemin et toi ce l'autre la
Et tu tendras le tiers et ne le change ja.

Dusc'a d'ui en .vii. anz l'un l'autre ne verrez
Et s'aventure vient que vous vous encontrez
Je vous deffent. que l'un a l'autre ne parlez
Et vivez des aumosnes que vous pourchasserez”

Tout l'avoir que la mere et la fille aporterent
Robes or et argent pour l'amour Dieu donnerent
Et aussi fist le filz du tout se desnuerent
Pain ne argent ne gages avec eulz n'enporterent

Touz nulz et touz descaus furent et nues testes
Fors que cousus estoient dedenz les cuirs des bestes
Jamais plus n'i aront tant soient hautes festes
Adont a fait la mere au pappe ses requestes

“Sire” dist la bourgoise. “Pour Dieu je vous requier
Donnez moi le congié de mes enfanz baisier”
“Non ferai” dist le pappe “Gardez n'i atouchier
Ne ton filz ne ta fille bien porroies pechier”

Le filz prist son chemin devers soleil levant
Et la fille le prist devers midi sonnant
La mere prist le sien devers soleil couchant
Lors ot la mere au cuer doleur et pitié grant

Quant elle vit sa fille qui d'eulz ainssi se part
Qui s'en va en essil; et si ne set quel part.
Tel duel ot a son cuer a poi que ne li part
Et li filz et la fille font grant duel d'autre part.

Adont a dit la mere “Fille a Dieu te commant
Pour toi ai tel destresce ne puis aler avant”
Lors mainent si grant duel la mere et li enfant
Que touz ceuz qui les voient vont de pitié plourant

“Enfant” ce dist la mere “Quant de ci partirons
En cestui siecle ci jamais ne nous verrons”
“Mere” ce dist la fille “Grant joie avoir devons.
Quant pour .i. poi de paine paradis conquerons

Ma mere vostre amour ne me puet riens valoir
Ne de la moie aussi ne vous puet il chaloir
Penson a Dieu qui voult pour nous mort recevoir
Par quoi en paradis puissons nos lieux avoir

Mere je voue a Dieu que chascun jour dirai
Pour vous unes .vii. siaumes que ja jour n'en faudrai
Et unes pour mon frere bien les emploierai
Et touz nos bienfaiteurs y acompaignerai

Pour moi en dirai unes que Diex par sa bonté
En quel lieu que je uoise me maint a sauveté
Et me doinst par sa grace garder virginité
Si qu'en cest monde puisse faire sa volenté”

“Mere” dist le varlet “Veilliez moi pardonner
Toutes males facons c'a pechié puet tourner
Par quoi il vous couvient penitance endurer”
“Filz Diex le te pardoinst et puist quite clamer”

Touz .iii. vont li uns l'autre pardonner bonnement
Lors parla le varlet et dist piteusement
“Fille je t'engendrai ma suer es vraiement
Pardonner le me veille le douz roy qui ne ment”

La pucelle respont “A Dieu mon tres douz frere
Moi et vous a porté en son ventre une mere
Or ouvra tant nature en pechié d'adultere
Que je sui vostre fille et vous estes mon pere”

Quant chascun ot l'un l'autre doucement pardonné
Le moustier Nostre Dame a chascun regardé
A nus genous mains jointes de bonne volenté
Prient la mere Dieu qui leur doinst sauveté

Le pappe leur a dist “Or tost departez vous
D'ui tout droit en .vii. anz revendrez ci a nous
Et lors vous serez quites de vos pechiez trestouz
Alez que Diex vous soit debonnaires et dous”

Touz .iii. devant le pappe se sont agenouillez
Et le pappe les a beneis et seigniés
Et l'yaue beneoite les. a touz .iii. moulliez
Aprés pour cheminer se sont appareilliez

Li enfant et la mere l'un de l'autre sevrerent
Chascun prist son chemin a Dieu se commanderent
Or entrent en grief paine ou moult se traveillierent
L'apostoille et sa gent a Romme retournerent

Or se sont li enfant de la mere partis
Et la fille du pere et la mere du filz
Jamais ne se verront tant comme il soient vis
Grant fain et grant froit orent et des durs lis

S'il n'avoient de mal que la paour des chiens
Et des gens qui leur getent et cavates et fiens
Pour ce qu'il ne sambloient pas estre crestiens
Pour leur grant piax velues aront il poi de biens

Meismes les granz genz leur firent moult anuis
Herbergier ne le voudrent si tost qu'il estoit nuis
Mais leur chiens leur huoient et clooient leur huis
.VII. anz trestouz entiers n'orent autre deduis.

Mais si estoient fermes et en Dieu si creans
Que plus orent de maus plus estoient joians
Enluminés estoient embrasez et ardanz
D'amer Dieu car riens plus n'estoient desirrans.

Sept anz trestous entiers menerent ceste vie
Pour raprochier vers Romme ont leur voie aqueillie
Pres de la cité vindrent entour lieue et demie
Que li uns ne vit l'autre ne n'ot nouvele oïe

Trop tart fu qu'il ne porent onques a Romme aler
A .i. vilage vindrent bien voudrent osteler
Le varlet vint premier .I. homme va trouver
Au dehors de la ville si li va demander

Se pour Dieu trouveroit hui mais ou herbergier
Cil a qui il parloit estoit riche ahannier
Et menoit sa charue si respont sanz targier
“Certes biaux douz amis ne sai quel osteler.

Qui pour Dieu te herberge mais se tu as argent
Tu trouveras ostel.” cil respont doucement
“Certes sire nenil je ne quier seulement
C'un bien tres pou d'estrain et le toit seulement”

Cil qui onques pour Dieu n'ot bien fait en sa vie
L'envoie en sa maison et li a enseignie
“Va” dist il “A ma femme di li qu'el ne lest mie.
Qu'elle ne te herberge sanz plus ceste nuitie”

Le penëant s'en tourne s'ala en sa maison
La bonne dame trueve si l'a mise a raison
“Dame herbergiez moi ce dit vostre baron
Que le vrai Dieu vous face de vos pechiez pardon”

Quant la dame le vit si fu toute esfréee
Pour celle grande pel qu'il avoit afublee
En la grange le maine si li a deffremee
De blanc estrain li moustre plus d'une charetee

Cil se bouta dedenz qui ot et froit et fain
Malades fu et maigres moult avoit le cuer vain
En ses oroisons prie le haut roy souverain
Que il recoive s'ame a brief terme prochain

Aprés revint sa fille qui l'ostel demanda
A celui qui son pere proprement herberga
Le preudom le herberge a l'ostel l'envoia
Quant la dame le vit forment se merveilla

Onques mais en sa vie ne vit gens si estranges
Car il n'ont ce li samble vestu linge ne lange
La dame le herberge si l'envoie en la grange
Ou avant qu'il soit jour descendront .mil. ange

Quant la pucelle fu en la grange enbatue
Ou tas d'estrain se boute a tout sa pel vestue
A Dieu fist oroison et sa coupe batue
Que prochainement muire et soit s'ame absolue

Aprés revint la mere foiblement apoiant
Au preudomme demande l'ostel pour Dieu le grant
Cil l'envoie a sa femme qui l'amena errant
En la grange ou estoient herbergié si enfant

Quant la dame la vit onques puis que fu nee
Ne fu si esbahye; ne si fort trespensee
Pour ces .iii. gens qui ont pel de beste afublee.
Adont s'est la mere ou tas d'estrain boutee

Chascun des .iii. cuidoit laiens estre tout seux
Dont pristrent a prier le doux roy glorieux
Qu'en celle nuit leur soit si doux et si piteux
Qu'en paradis leur doinst le repos deliteux

L'ostesse s'em parti a la clef frema l'uis.
Ses maris a l'ostel revint quant il fu nuis
“Sire” ce dist la dame “Vous souliez estre duis
De ramponer les povres et faire assez d'anuis

Onques mais ne vous vi aumosne ne bien faire
Je croi vous saintirez c'aviés ore a faire
De tel gent herbergier” lors ne se vout plus taire
Le sire. ainz a dit “Dame dieu puist il plaire

Se j'ai hay les povres et je les vuel amer
Et poi leur ai valu et je leur veul donner
Encor le me porra bien Dieu guerredonner
On dist que cest aumosne des povres osteler”

Dusques aprés souper en ce point demoura
Lors le sire s'apense sa meschine apela
“Di. as tu que porter a ces povres genz la”
“Certes sire” dist elle “Nule chose n'i a.”

“Par t'ame pren y garde” et celle va tantost
Jurer qu'il n'i avoit riens dedens le pot
Vuit le cuida moustrer mais ainssi com Dieu plot
Le trouva trestout plain dont grant merveilles ot

“C'est bien fait” dist le sire “Porte leur et du pain
Car cil qui est saoul et a le ventre plain
Ne sent pas le meschief de celui qui a fain.”
Lors s'en va la meschine le pot prist en sa main

Du pain des escuelles avecques li enporte
A la grange est venue et vit parmi la porte
Une si grant clarté paour ot d'estre morte
A l'ostel s'en rafuit quanqu'el portoit raporte

En tramblant de paour s'aventure a contee
Et leur dist que la grange estoit toute embrasee
Le sire y acourut; la dame y est alee.
Si ont parmi la porte la clarté regardee

Si virent et bien sorent que ce n'estoit pas feux
Mais de la grant clarté furent trop merveilleux
Dedenz entrer ne porent lors devisent entr'eux
Que il ont herbergié .III. sainz cors glorieux

Certes il distrent voir bien le savront par tans
De son mari la dame ot eü .ii. enfans
Li uns ot .XVI. mois. et li autres .x. ans.
Onques n'avoit alé sus ses piez li plus granz.

Les jambes avoit molles tout ainssi com drapel
Car nus os n'i avoit que la char et la pel.
Tout ainssi fu il nez sours estoit et muel
Vous porrez ja oir. .I. miracle moult bel

Li mainsnés fu aveugles onques n'avoit veü
De santé li enfant furent mal pourveü
Car pechié avoit si; leur pere deceü
Que envers Dieu n'avoit de riens fait son deü

Felon et despitouz vers povre gent estoit
La disme de ses biens mauvaisement paioit
De sarmon ne d'eglyse nule cure n'avoit
Et Diex par ses enfanz exemple l'en moustroit

Car a Dieu n'a sa mere ne plaisoit point sa vie
Mais puis fu il preudons sanz orguel sanz envie
Et pour ce li ot Diex cele gent envoie
Pour quoi charité fust en son cuer desploie

Puis fu il moult preudons et plains d'umilité
Et ama moult les povres en foi en charité
Et par miracles orent ses .ii. enfans santé
Puis furent il hermitez par la Dieu volenté.

De la clarté qui fu en la grange venue
Vous dirai par quel chose elle y est descendue
La grant grace de Dieu y fu si espandue
Que plus de mil anges descendent d'une nue

Yces .iii. cors sainz cousus es cuirs de bestes
Chascun entour matines fist a Dieu sa requeste
Que de ce monde l'oste. ou il n'a que moleste
Diex oÿ ceulz qui orent fait penitance honneste

Car touz .iii. a une heure du siecle trespasserent
Granz congregations d'anges s'appareillierent
Qui les ames des .iii. en paradis porterent
Et o douz roy de gloire tantost les presenterent

Moult glorieusement les sains anges chantoient
Te Deum laudamus et grant feste faisoient
Quant les ames des .iii. em paradiz portoient
Devant le roy de gloire errant les presentoient

Or furent les .iii. cors en la grange au preudome
Le preudomme bien matin se lieve et va a Romme
Devant le pappe vint qui fu bonne personne
De ceulz qu'il herberga li dist toute la somme

Des cuirs qu'il ont vestu et de la grant clarté
Et du biau chant des anges de la sollempnité
Qu'il oÿ a matines trestout li a conté
Et le saint apostolle l'a moult bien escouté

Des .iii. penans li membre qui penance il bailla
Les prelaz de sa court tout maintenant manda
A grant procession alerent tantost la
Ou les .iii. cors estoient le preudom les mena

Onques nul fors le pappe ne pot l'uis deffremer
N'onques avant que li ne pot  dedenz entrer
Et le bon apostolle. les fist touz encliner
A genoulz et mains jointes dame Dieu reclamer

A celle fin qu'il fussent dignes d'apercevoir
Les cors pour qui Diex fist la clarté aparoir
.I. ange dist au pappe “Diex t'a fait asavoir
Que dedenz cel estrain a .iii. cors sains pour voir

Et encore te mande le vrai Dieu tout puissans
Cil qui cest ostel est a .ii. petis enfanz
Contrés sours et aveugles de santé non puissanz
Ja les verrez garis dont moult serez joianz

Faites les aporter par devant les sains cors
Le pappe ot moult grant joie lors fu mis l'estrain hors
Les .iii. cors sainz trouverent luisanz plus que fin ors.
Les enfanz non poissanz y aporterent lors

Si tost com les enfans sont devant les cors sains
Par les vertus de Dieu furent garis et sainz
Les cloches de l'eglise de ce soiez certains
Sonnerent tout par elles sanz metre piez ne mains

Ce faisoit le vrai Dieu pour les siens essaucier
Or furent li enfant sain et preux et legier
La grant joie leur mere ne savroit nus prisier
Ne de leur pere aussi ni ot qu'esléecier.

Le saint pappe vit bien et sot certainement
Que c'est ses chambelens dont cure ot longuement
Et la mere au vallet et leur fille ensement.
Qu'il ont par penitance conquis leur sauvement

Chascun en sa main destre .I. petit brief tenoit
Escrit de lettres d'or dedenz leurs nons estoit
Et avecques leur nons une oroison avoit
Que chascun dist a l'eure ou Dieu l'ame rendoit

Le pappe prist le brief et dedenz regarda.
Le brief son chambelenc premierement trouva
Son non et sa proiere que dist quant trespassa
En loant Nostre Dame qui le douz Dieu porta

Au sainz fonz de baptesme fu nommez
Aprés vit le saint pappe la proiere delez
Je la recorderai s'entendre le voulez
Que de Dieu tous vous soient vos pechiez pardonnez

“Ave superlative tres excellent royne
Escharboucle enbrasee de haute amour devine
Pour tous mehains vous estes parfaite medecine
Priez vo filz qu'il mete m'ame en votre saisine

Vierge priez vo fil qu'il soit mes avocas
Et qu'il deffende m'ame contre les Sathanas
Qu'en paradis puisse estre avec vous a soulaz
Amen. Je vous pri Dame que ne m'oubliez pas.”

Ou brievet qui estoit en la main la pucele
Trouva li apostolles une oroison moult belle
“Vierge Dieu alaita ta tres douce mamelle
Si comme ce fu voir oÿ moi car je t'apelle

Vierge par la vertu de vostre douz enfant
Sus toute riens du monde a vous obeissant
Veilliez qu'en paradiz puisse estre demourant
Amen. Vierge Dieu mere ne m'alez oubliant”

Quant le saint apostoille ot leu l'oroison
Il va trouver Philippe ainssi ot elle non.
Aprés le brief la mere a leü. le saint hom.
Que bien l'ont entendu entour et environ

Ou premier mot trouva qu'ele avoit non Alaine
Aprés lut l'oroison et dit a haute alaine
“Vierge pure en qui Diex vout prendre char humaine
Gardez moi qu'en enfer m'ame ne sueffre paine

Dame vous estes lumiere sanz luour transitoire
De qui solail nasqui qui est le roy de gloire
Veilliez qu'en paradis puist m'ame avoir victoire
Amen et trestous ceulz qui vous ont en memoire”

Ces .iii. briés .i. saint ange les bailla as cors sainz
Pour ce que de leur nons fust li pappes certains

Le pappe les cuida faire a Romme porter
Mais nient plus c'on porroit .I. grant chamel bouter
Par le cul d'une aguille nes pot on remuer
Dont a l'apostolle le preudome apeler

“Preudons” dist l'apostolle “Il te couvient laissier
Trestout ton heritage je te ferai baillier
Ailleurs plus bel manoir ja n'i perdras denier
Car je ferai ci faire abaie ou moustier”

Le preudons respondi moult liez et moult joians
Pour ce que Diex ot fait vertuz suz ses enfans
“Sire a vostre gré faire sui touz obeissanz”
“Tu as droit” dit le pappe “Ja ni seras perdanz”

Le saint bon apostolle a l'euvre si hastee
Que par li que par ceulz de toute la contree
Que riche abaie ot sus le lieu fondee
Des vertus qu'il y firent fu grant la renommee

Les .iii. cors sains fist on. en .iii. fietres lever
Toutes d'or et d'argent richement atourner
De toutes maladies qui les veult reclamer
Puet on as .iii. saint cors sa garison trouver

Touz ceulz et toutes celes c'ont de santé mestier
Se n'est mal de la mort dont nus ne puet aidier
Se devant les saint cors .IX. jours en leur moustier
Au neuvisme s'en vont sain et fort et legier

Chartriers mués et sours aveugles et contrais
Chascun y est gari et de loins et de prés
Et de touz les mehainz doit chascun estre engrés
D'amer ces .iii. cors sainz c'on puet nommer aprés.

Vous qui avez oÿ ce biau dit recorder
En cest example ci vous devez remirer
Aussi de vos pechiez et de vous confesser
Nus ne puet tant pechier com Diex puet pardonner

Mais nus ne doit pechier en ycelle esperance
Prions Dieu et sa mere qui sus tous a puissance
Que d'enfer nous deffende ou il n'a que grevance.
Par quoi en paradis soit nostre demourance Amen.
