Tu qui as en pechié vescu tout ton aage
Souviengne toi de Dieu qui te fist a s'ymage
Et li cries merci de cuer et de corage
Aincois que li mauvais te trebuche en servage

Tu as par mainte fois oÿ dire et conter
Que li fruis est mauvais qui ne puet meurer
Et si fait la personne malement a blasmer
Qui des maulz qu'il a fais ne se veult amender

Li maistre philosophe qui jadis ont esté
Qui estoient grans clers de la divinité
Dient que en pechié avroit .iii. jors esté
Si leurs pardonroit Diex de bone volenté

Voire qui lesseroit tous temps la male vie
Et jamais de pechier ne li preist envie
Et par confesse eüst sa maison netoie
Et faite la penance com li avroit chargie

Nous trouvons que jadis estoit .i. chevaliers
D'avoir et de lignage estoit si fors et fiers
Lerres devint moult fors robeur et murtrier
Et les larrons avoit a robes et destriers

Trestuit furent a lui et son commant faisoient
Por rober por tolir par le pais aloient
Moustiers et abbeyes frans et vilains roboient
Pelerins et marchans par les chemins tuoient

Onques cilz chevaliers ne refraint son corage
De faire a toutes gens destorbier et domage.
Une moult gentilz dame ot pris par mariage
Dieu servoit et sa mere tel estoit son usage

A toutes bones gens moult d'aumosnes faisoit
De triste cuer marri trestous les jors ploroit
Por la mauvaise vie que ses sues menoit
Nuit et jor tart et tempreMoult souvent le blasmoit

“Sire” ce dist la dame “Car lessiez ceste vie.
Ou de moi et de vous sera la departie”
Quant li sires l'entent envers lui s'umilie
Car il l'avoit tous jors honoree et servie

Il n'estoit riens au monde que ses cuers amast tant
Comme il faisoit sa fame lors respont doucemant
“Certes ma douce dame j'en ferai vo commant
Por vous me veil retraire de cest jor en avant”

“Sire” dist la dame “De Dieu .c.mil. mercis
Vous savez que de vous ay .ii. enfans petis.
De moult bele facon et samblent bien gentis
Por eulz doit vostre cuer estre bien convertis”

Tant sarmonna la dame et requist son seignour
Que il li respondi “Dame por vostre honneur
Et pour moi amender vers Dieu mon creatour
Veil aler a confesse regehir mon errour”

Tantost li chevaliers a confesse ala
Au prestre miex qu'il pot ses pechiez recorda
Li prestres respondi qu'il ne l'assouldra ja
Mais a .i. saint hermite tantost si l'envoia

“Ja n'ai de vous absoldre maintenant nul pooir
Alez a cel hermite si ferez grant savoir”
Lors se met cil en voie ne vault plus remanoir
Tant erra qu'il trouva l'ermite en son manoir

Quant li hermites vit venir le chevalier
Il cuida que ce fust por li le chief trenchier
De la paour qu'il ot prist Jhesucrist prier
Qu'a cest besoing li veille conforter et aidier

Le chevalier parla trestout premierement
L'ermite salua bien et cortoisement
Li saint hons respondi moult debonnairement
“Sire Diex par sa grace vous doinst amendement.”

“Voirement” dit li sires “Me veil je amender
Je ne sui cy venus que pour moi conforter”
Quant l'ermite l'entent dieu prist a reclamer
Qu'il li doinst sens et grace du pecheur conforter

Lors va li chevaliers regehir ses pechiez
Tous ceulz dont il cuidoit estre plus entechiez
L'ermite se saigna qui estoit embrunchiez
Du signe de la crois ou Diex fu closfichiez

Quant le chevalier ot en bone repentance
Regehi ses pechiez qu'il ot fais des s'enfance
Li hermites li dist. “Volez vous penitance

Respont le chevalier “Ne porroie endurer”
“Dont vestez une haire por vostre char mater
Et si ceigniez la corde” cil dist “Lessiez m'ester

Car de si faite chose qui me soit si grevaine
Ne me meslerai ja ne ne metrai en paine”
Quant l'ermite l'entent doucement Dieu reclaimme
Qu'il confort le pecheur et a droit port ramainne

Li hermites li dist “Porriez vous veillier
Jusqu'a demain et tous jors Dieu prier
Devant l'ymage Dieu qui est en ce moustier”
Le chevalier respont “Oil au mien cuidier”

“Or alez” dist l'ermite “Et je vous assaudrai
Mais que vous n'en issiez tant qu'a vous revenrai”
Le chevalier respont “Volentiers le ferai”
Lors entre en la chapelle erranment sans delay

Adont va li hermites tous les huis veroullier
Li pechierres tantost se va agenoillier
Devant le crucefis dieu commence a prier
Aprez le premier somme vint a lui l'aversier

Ou guise de l'ermite li dist “Alez vous ent
Tous vos pechiez vous sont pardonné bonement”
“Non ferai dusqu'au jour” dist cil “Certainement
Car je veil bien tenir ce que j'ai en couvent.”

Onques li ennemis ne se sot tant pener
C'onques le chevalier peüst faire lever
Li ennemis s'en part ni pot plus demourer
A tant ez vous .i. autre qui le revint tempter

Le chevalier avoit norri .i. sien garcon
Li ennemis se mist en autele facon
Au chevalier s'en vint qui fu en oroison.
Li ennemis l'apele a moult bele raison

“Sire venez vous ent tantost sans demoree
Vostre bele maison est arsse et embrasee.
Car ma dame vous mande qu'ele est desesperee.”
“Non ferai” dist li sires “Se soit la nuit passee”

Ainsi li ennemis le chevalier tempta
Por ce que de l'eglise hors geter le cuida
Quant li ennemis vit qu'il ne l'engignera
A ces compaignons vint la chose leur conta

L'autres respondi “Entre nous .iii. yrons
Pensez me sui comment nous le deceverons
Vous .ii. serez en guise de ses .ii. enfancons
Et je serai sa fame par tel point l'averons

Je yrai devant lui par les mains vous tendrai
S'il ne se veult lever je m'en despererai.
A .i. coutel tous .ii. je vous despecerai”
Li autres respondi “Alons tost sans delay”

En guise de la dame se mist li ennemis
Li autre sont en forme des .ii. enfans petis
Devant le chevalier vont criant a hault cris
“Hé las or somes nous mendians et chetis”

Cil qui ot la samblance de la fame au seigneur
S'en vint droit devant lui demenant grant doleur
“Frans hons dous debonaires jamais n'avrons honnor
Je ay au cuer grant duel onques je n'oï greignor

Car li feus nous a ars trestout nostre manoir
Chevaus brebis et vaches et trestout nostre avoir
Sire venez vous en que je vous di pour voir
J'occirrai vos enfans tantost sans remanoir

Sire vous disiez que vous m'amiez tant
Que vous n'amiez tant en ce siecle vivant.
Sire venez vous ent avec nous maintenant”
“Non ferai” dist li sires “Jusques a l'adjournant”

Quant li ennemis vit que il ne l'emmenra
Les .ii. enfans tantost d'un grant coutel frapa.
Devant le chevalier tous .ii. les despeca
Onques au chevalier li cuers ne l'en mua

Car il avoit en Dieu son cuer et s'esperance
Jusqu'au jor a genoulz fist moult bien sa penance
Et li mauvais s'en vint ni firent demourance
De ce qu'il l'ont perdu firent duel et pesance

Chascun des ennemis grant tempeste mena
Si haut que jusqu'en bisme tous li lieus en crolla
Ce samble a celui qui l'orage veü a.
Quant li jors fu venus l'ermite se leva

Le chevalier s'en vint qui en Dieu ot sa cure
Et li sires li conte trestoute l'aventure
De ceulz qu'il ot veüs et toute leur figure
“Volez vous” dist l'ermite “Oir verité pure

Ce sont li ennemi qui a vous sont venu
De ce que il vous perdent sont forment irascu
Or pensez du bien faire car du dous roy Jhesu
Estes d'ore en avant quites et absolus”

Le chevalier l'entent s'a grant joie menee
Et dit qu'aveques lui fera sa demoree
Adont devint hermites s'a la haire endossee
Par les oevres qu'il fist. a bien s'ame aquitee

A ses enfans lessa trestout son heritage
Sa fame pour s'amour fu de si bon corage
Qu'ele les vint servir dedens le hault boscage
Sainte vie menerent dedens cel hermitage

Or prions a celui qui sa mort pardonna
Quant Judas le feri et Longis le navra
Et la Virge Marie qui .ix. mois le porta
Que nous aions la joie qui jamais ne faudra.
