A toutes bones gens ne devroit pas desplaire
Oÿr de Nostre Dame bon example retraire
Car on y puet des corps les ames sauves faire
A ceulz a qui desplest doit torner a contraire

Par bon example oir se puet l'en amender
Et vous en voudrai dire sel volez escouter
Comment la douce Dame sot ses amis garder
Du mauvais qui les veult sousprendre et engignier

Quant plus est homme et fame vers Dieu humilieus
Et vers sa douce Mere de grace gracieus
Plus est li ennemis d'engingnier curieus
Ne si n'en sera ja jour ne nuit oublieus

Il nous est tesmoignié en la sainte Escripture
.II. chevaliers estoient li uns plains de luxure
En amer Dieu ne saint ne mist onques sa cure
Ne a la Mere Dieu qui est et nete et pure

Certes mal l'en avint ausi com vous orrez
Se je en sui de vous creu ne escoutez
De l'autre chevalier avant parler orrez
Qui moult estoit preudons de Nostre Dame amez

Il estoit moult vaillant et plain de bone vie
Si avoit Nostre Dame honoree et servie
En son vivant li fu sa grant bonté merie
Encore miex assez que s'ame en fu guerie

Ces .ii. chevaliers furent andeulz de grant renon
Il s'entr'amerent moult si furent compaignon
Mais li preudons a l'autre mouvoit souvent tencon.
S'il le vousist croire de sa salvation

Entre les .ii. maisons pres d'une liue avoit
De bois grant et foillu qui a eulz .ii. estoit
Mais li preudons souvent ꝑar grant amour venoit
A l'autre de bien faire souvent l'admonnestoit

Un jor furent ensamble andeus li compaignon
Li preudons dist a l'autre par bone entention
“Sire compains por Dieu qui souffri passion
Muez vostre corage a bien comme preudom”

Et l'autre respondi une folie grant
“Sire compains” dist il “Qui m'alez preechant
Tant comme serai jones m'irai je deduiant
Et quant je serai viel m'irai convertissant”

Li preudons respondi “Or est ce trop mal dit
Nous n'avona de nos vies .I. seul jor de respit
Se la mort vous queure sus de vos biens fais petit
De moustrer devant Dieu” lors ont cil grant despit

Moult corrouciez li dist “Trop sarmonnez de fable
Taisiez vous de par Dieu ou de par le dëable
Vostre sermon hui mes ne tendrai a estable”
“Ce poise moi” dist l'autre “Par Dieu l'esperitable”

Le preudon chevalier a son hostel ala
A Dieu son compaignon doucement commanda
De ce qu'il li ot dit point ne s'en corrouca
Aincois prie por li car moult forment l'ama

Le preudom chevalier s'en ala maintenant
Son compaignon lessa qui ot cuer de tirant
Toudis en sa jonece cuidoit estre vivant
Mais el li dura po si comme orrez avant

De sa mauvaise vie forment li meschei
Il acoucha malades point ne se repenti
N'il a prestre nis .i. ses pechiez ne jehi
Ne a Dieu n'a sa mere ne cria il merci.

Quant son compaignon ot dire qu'il fu au lit
A li s'en vint tout droit qu'il n'i a pris respit
“Sire compains por Dieu” li preudons li a dit
“Confesses vous biau sire recevez Jhesucrist”

Une vois au malade si a dit erranment
“Ne te confesse pas tu vivras longuement”
Le preudom chevalier ne l'entendi noient
Car c'estoit li malvais qui du bien n'a talent

Lors a dit le malade au chevalier preudom
“C'est merveille de vous lessiez vostre sermon.
Quant je serai gueris miex savrai ma raison
Dire a vostre curé et ma confession

Lessiez moi reposer si ferez que cortois”
“Volentiers” ce dit l'autre car orendroit m'en vois
Jhesucris qui fu mors por nous tous en la crois
Vous doinst tel repentance que n'en aiez ennois.

Li preudons chevaliers s'en torna tout errant.
A son hostel s'en vint l'autre lessa gisant
Qui sousglout a la mort et le va si hastant
Que jamais a provoire ne s'ira confessant

Tant le hurta la mort qu'il trespassa de vie
Chascun de ses parent le pleure et brait et crie
L'ennemi fu moult prez qui l'ame en a saisie
Moult liez fu et joians quant en ot la mestrie

Li parent ont le cors tantost enseveli
Si fort a l'en sonné li bois en retent
Le preudom chevalier de son hostel l'oÿ
Lors se porpensa bien que c'estoit pour celi

Que il avoit lessié dedens son lit gisant
Lors dist en son corage doucement souspirant
“Mere Dieu je vous pri faites por moy itant
Que de l'ame de li sache le couvenant”

Lors s'apparut a lui la Virge Dieu Marie
Qui des anges avoit moult bele compaignie.
Clers luisans comme flambe et la Virge Marie
Comme soleil sus lune par dessus eulz flambie

Quant li preudons les voit si s'esbahi forment
Et la Virge pucele l'apele doucement
“Amis tu t'esbahis mais monte isnelement
Dessus ton palefroy si t'en va erranment

Parmi ce bois amis tout drois chevaucheras
L'ame ton compaignon de certain trouveras
De chose que tu trueves tu ne t'esbahiras
A tous jors bon example prendre tu y porras”

“Dame” dist li preudons “Benoite soies tu
A toi m'ame et mon corps commant et a Jhesu”
Lors monte isnelement ne s'i est arrestu
Par mi le bois chevauche qui fu grant et foillu

Li preudons si n'ot pas demi lieue alé
Qu'il a en mi le bois le malvais encontré
En guise d'un noir moine sachiez de verité
Quant li preudons le voit si l'a hault salué

De cele sainte Dame qui le cors Dieu porta
“Tes toi” dist li mauvés “Ou il te mescherra.
Ne veil point ton salu” li preudons se saigna
“Or n'ai pooir vers toi” l'ennemi dit li a.

Li preudons li demande “Et quele creature
Es tu que du salut nostre Dame n'as cure”
Dist li mauvais “Je sui de la maison obscure
Qui a a non enfer ou tant a de laidure”

“Comment” dit li preudons “J'ai souvent oÿ dire
Que qui entre en enfer il n'a mestier de mire
Qui l'en puisse geter et il a tant martyre.
Cuer nel porroit penser ne main de clerc escrire.

Comment es tu issus de l'infernal maison”
“Par foy” dist li mauvés “Ja ne t'en mentiron
Enfer portons o nous partout ou nous alons
Aussi cruel et plus que se nous y fussion

Et que tu miex me croies vois tu or mon chapel
Qu'a .iiiim. piez du bas dusqu'au coupel
Plus est pesant d'assez que la tour de Babel”
“Par foy” dist li peudons “Cy a pesant fessel”

“Tu dis voir chevalier le faissel est pesant
Sueur me fait suer chaude com plons boulant”
“Hé; Diex” dist li preudons “Cy a merveille grant
Car le plons quant il bout si est trestout ardant”

Li mauvais li a dit “Or met ta main de ca.”
Li preudons li tendi une goute en vola
Par le fons de la paume tout oultre li passa
“Cy a povre sueur” li preudons dit li a

“Encor” dist li mauvais “Ne sces tu le torment
Qui est dessous ma chape que je sueffre griement”
Lors a levé le pan de la chape erranment
Feu et flambe en sailli si tres crueusement

Que la moitié du bois devant lui embrasa
Fueille branche ne tige onques n'i demoura
C'estoit le bois au mort que dëables emporta
L'autre fu au preudomme onques feu n'i toucha

Le malvais a le pan de sa chape avalé
Et li preudons li a maintenant demandé
Porquoi il a le bois son compaignon gasté.
“Par foy” dit li mauvésEt je le te diré

Onques ton compaignon ne fist bien en sa vie
L'ame de li si est a la moie baillie
Pour ce ai je sa part du bois toute gregie
La toie t'ai laissie n'i claing point d'avorie

Et si te dis je bien volentiers te nuiroit
En toutes les manieres que je onques porroie
Por ce que ton compains voloies metre en voie
De sa vie amender nul gré ne t'en saroie

Mais la Dame des ciex moult bien le me deffent
Que grever ne te puisse car tu fais son talent
En li as bon escu je te di vraiement
Et tous ceulz qui la seruent de cuer entierement”

Li preudons li respont “Dont doi bien aourer
Ycele sainte Dame qui si me veult garder”
“Voire” dist li mauvés “Mais or te veil moustrer
L'ame ton compagnon. que soloies amer”

Lors li a moustré l'ame qui fu son compaignon
L'une partie en fu noire com mort charbon
Et l'autre plus rouge que n'est l'on vermeillon
Li preudons s'esbahi quant voit tele facon

A l'ame a demandé de la noire partie
Por quoi elle est si noire ne qu'ele senefie
De la rougeur aussi que maintenant li die
L'ame li respondi “Ne t'en mentirai mie

“De la noire” ce dit elle “Te dirai chevalier
Je sui en tenebreur a celer ne t'en quier
Avec la tenebreur mon martyre est si fier
Cuers ne le puet penser ne bouche devisier

De la rougeur aussi sces tu que senefie
Le feu d'enfer m'art tout devers destre partie
Tant comme Diex sera j'avrai ceste haschie
Aumosne ne m'i vault ne priere c'on die

Se mon cors t'eüst creü n'usse pas ce torment
Que tous jors soufferrai enfer crueusement
Issi pues tu bien prendre moult bon chastiement
Il n'est nulz qui me puist racheter sauvement

Se ceulz qui sont au monde grans et petis estoient
Prestres messes chantans et chascun jor chantoient
Por moi .xxv. messes et faire le pooient
De ceste grant doleur ne me rachateroient

A mes parens diras je t'en pri chevalier
Que ne facent pour moy messe dire en moustier
Aumosnes ne prieres ne m'avroient mestier
Or t'en vas je m'en vois recoivre mon loier”

Le mauvais comme foudre maintenant s'en torna
Le preudom chevalier aus parens s'en ala
Et toute l'aventure dure leur raconta
Puis vint a son hostel que il plus ne tarda.

Le preudom chevalier y prist grant examplaire
De sa vie amender aussi doit chascuns faire
Puis honora il tant la Dame debonnaire
Qu'il deservi la joie qui a tous bons esclaire

Or prions cele Dame qui est et fille et mere
De la prison nous gart qui tant par est amere
Que nous veille emporter a son Fil par priere
Et nous aions la joie qui tant est bele et clere
Ainsint soit il amen si ferons grant misere
Que Diex nous doinst venir es ciex avec no Pere.
