Tous ceulz qui volentiers oient de Dieu parler
Et de sa douce Mere qui tant a le cuer ber

A ceulz qui le reclaimment set paier loier Dieu
Qui nen se pueent plaindre au departir du lieu

Por ce que Nostre Dame scet paier largement
Veil je metre m'entente a moustrer plainement
Les miracles qu'el fait. a tous communement.
Qui la veulent servir de cuer parfaitement

Un chevalier fu ja qui ot grant heritage
Tout l'avoit despendu gasté et mis en gage
En folement despendre metoit tout son corage
Mais sa fame espousee etoit tout d'autre usage

Sage fu et cortoise et de bele maniere
De servir Nostre Dame n'estoit onques laniere
Povre gens saluoit et faisoit bele chiere
De faire des aumosnes estoit bien coustumiere

Le chevalier faisoit du tout cestui contraire
Tant haoit sainte Yglise qu'il ne s'i voloit traire
Ains alast au bordel une folie faire
Ne feïst une chose qui a Dieu peüst plaire

Quant ot tout despendu povres fu et chetis
Il fu de ses amis a merveilles hays
De son pays se part dolans et esbahis
A l'encontre de li revint li ennemis

En guise d'un bel homme et moult tres bien vestu
Le chevalier apele “Biaus amis que quiers tu
Bien pert a ton samblant que tu es irascu
Je croi que tu es povres le tien as despendu”

“Certes vous dites voir je ne sai que je face
Je n'ai si bon ami qui forment ne me chasse
A noier ou a pendre chascuns d'eulz me menace
Tant sui povres et las ne puis lever la face”

Respont li ennemis “S'afier me voloies
De ce jor en avant que tu m'ameneroies
Ta fame espousee issi en ces .ii. voies
Plus que n'as despendu en petit temps aroies”

Respont le chevalier “Et je le vous crëant
Car je l'i amenrai trestout certainement”
“Or vas a ton hostel ne t'esmaie noient
Assez y trouverras et rouge et blanc argent”

Le chevalier s'en torne que plus n'i demora.
De venir a l'ostel durement se hasta
Deniers chevaus et robes a grant plenté trouva.
Quant l'avoir apercoit forment li agrea.

Des despens qu'il menaFu grant la renommee
Chascuns s'en merveilla par toute la contree
L'autrier estoit si povres c'est verité prouee
Ne li creus de pain .I. boulengier denree

Une nuit fu alez le chevalier couchier
Du terme li souvint qu'il veoit aprochier
Lors se prist en son cuer forment a esmaier
“Hé las dolant” dist il “Com porrai esploitier”

La dame l'entendi qui ne se dormoit mie
Son seignor apella qui menoit malle vie
“Sire por quoi plorez toute nuit a nuitie
Avez vous se bien non ne le me celez mie.”

“Demain avra .i. an bien vous en puet membrer
Si com je m'en cuidoie de cest pais aler
A l'encontre de moy se mist .i. bacheler
Cest avoir me donna ne le vous quier celer

Par yceste maniere li ai ma foy plevie
Que je vous y menrai sans plus de compaignie
Ce fu li ennemis ne le mescreez mie
Qui vous cuide destruire et traire a sa partie”

“Or ne vous estuet plus de cest fait esmaier
Car g'irai avec vous por vo foy aquitier
Je pri la Mere Dieu qu'ele vous veille aidier
Encontre l'ennemi qui vous cuide engingnier”

Le chevalier se lieve l'endemain par matin
Entre lui et sa fame se metent au chemin
Cilz sires le conduie qui de l'yaue fist vin
Car s'el ne les deffent trouvé ont mal voisin

Si comme il chevauchoient ambedeus seulemant
La dame regarda devant li .i. pendant
Et vit une chapelle cortoise et avenant
Ou le prestre chantoit la messe hautemant

Quant la dame l'oÿ forment li agrea
Le resne du cheval cele part trestourna
Son seignor li demande “Dame ou alez vous la”
“Je vois au sacremens assez tost fait sera.

Or venez avec moy. si vous deffendrez miex
Encontre l'ennemi qui tant est enviex”
Respont le chevalier “Le couvenent fu tiex
N'enterroie en moustier ne baiseroie autiex

Dame alez y tost et ne demorez mie
Priez la Mere Dieu qu'el vous soit en aye
S'ele ne vous deffent la chose est si baillie
De nous .ii. defaudra en ce jor compaignie”

A ce mot descendi la dame de la cele
Tost et isnelement entra en la chapelle
Dieu pria de bon cuer et la Virge pucele
Que contre l'ennemi li garde sa querele

Si com la bone dame estoit en oroison.
Nostre Dame descent tout dan cele facon.
Comme la dame estoit ne la connut nulz hon
Au chevalier a dit “Faites tost si monton”

“Dame moult volentiers mais j'ai moult grant doutance
Que de nous .ii. ne soit par temps la dessevrance”
“Vous n'estes pas bien sage savez fole creance
Diex nous y aidera g'y ai moult grant fiance”

Le chevalier chevauche devant li Nostre Dame
Il ne la connut mie cuidast que fust sa fame
Grant piece chevauchierent n'enconterent nule ame
En trestout leur chemin c'un home et une fame

Tant cheuaucherent ensamble qu'il vindrent assez prez
Du lieu et de la place ou estoit li mauvés
Qui de grever la dame estoit forment engrez
Mais il ne l'avra mie couroucié ert de prez

Car Nostre Dame vient mais il ne le scet mie
Non fait le chevalier qui li tient compaignie
En la place descendent ou la foy fu baillie
Quant li mauvais les voit a haute vois s'escrie

Au chevalier a dit a moult grant alenee
“Hostes moi ceste fame que tu m'as amenee
Car ce n'est pas la dame que tu as espousee
Seur toute riens la hé tu m'as ta foy faussee

Mais soies tous certains tu t'en repentiras
Et bien prochainement si que tu le verras”
De la place s'en tourne que n'i demora pas
Par son manoir s'en torne si le gete en .i. tas

Le chevalier s'en torne durement s'esbahi
“Dame qui estes vous de mort m'avez gueri
N'estes vous pas la dame qu'espousai et plevi”
“Nennil faus chevalier por s'amor vins issy”

“Ou est donques la dame pour Dieu rendez la moy
Je vous jur et crëant jamais mal ne feroy
Dont me puisse garder tant comme je vivrai”
Et respont Nostre Dame “Et je la te rendrai”

De la place s'en torne n'i fait plus demoree
En la chapelle vindrent ou la dame ont trouvee
Qui par devant l'ymage estoit agenoilliee
De l'yaue de son cuer ot sa face moilliee

Nostre Dame les lesse es ciex s'en remonta
La dame se retorne son seignor regarda
Quant les lui s'apercut tantost li demanda
“Sire demeure je por vous aquiter la”

“Certes dame nennil moult bien m'a aquitee
La douce Mere Dieu por la vostre amisté
El meesme son corps a avec moi esté
Dont le malvais m'a dit que j'ai fait fausseté

Si me veille elle aidier je nel savoie mie
Que le fust avec moy n'en ma compaignie
Mais puis qu'ele m'a fait si tres grant cortoisie
Je la vouldrai servir tous les jors de ma vie”

“Sire vous avez droit et si est bien raison
Car qui la sert de cuer il a bon guerredon
Mais qui sert l'ennemi qui ne fait ne mal non.
Il en a en la fin le honni du baston.”

“Certes vous dites voir bien m'en sui aperceu
Car por la vostre amor m'a grant mestier heü
Encontre l'ennemi qui m'avoit deceü
Se ne fust le service qu'el a de vous heü”

Ainsi fu garanti le povre chevalier
Qui de folie faire estoit bien coustumiers
Que l'ennemi cuida decevoir par deniers
Mais la Dame n'ot cure tout li rendi arriers.

Or prions de bon cuer a la Virge Marie
Qui au chevalier fist. bonté et cortoisie
Que chascuns et chascune l'ait si a gré servie
Que nous aions des ciex la sainte compaignie
