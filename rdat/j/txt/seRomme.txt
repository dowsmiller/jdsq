A la douce louenge de la Vierge Marie
Veil dire .i. biau dit qui est sanz vilenie
Por prendre bone essemple en ceste mortel vie
De confesser touz ceus qui n'en on eu envie

Un moult bel essemplaire vous vodrai recorder
Coment la douce Dame sait ses amis sauver
Encontre l'anemi qui nous veüst craventer
Et nos desvoie touz que n'aillons confesser

Jadis une borgoise demourant a Romme
Moult estoit bele dame et son mari jonne home
Il s'entramoient moult d'avoir orent grant somme
As povres genz donnoient assez de biens par Romme

De leur biensfez estoit par tot le renon grant
Il orent de .ii. anz .I. moult tres bel enfant
Il estoit valeton si l'amerent forment
Li preudon n'en ot plus en trestot son vivant

Une nuit jut malades en son lit li borgois
C'est le lit de la mort dont nullui n'a defois
A sa fame ala si li dit maintes fois
Plussiex mos qui sunt mout a Jhesucrist cortois

“Dame” dit li borgois “Pour Dex je vous requier
Donez aus povres genz qui en ont grant mestier
Vous avez bien de quoi diex devez mercier
De vostre enfant pensez et si le tenez chier”

“Sire” dit la borjoise “Tout a vostre talant
Aus povres genz donrai assez et largement
De vostre enfant ausi penserai voirement
Ja pis n'avra de moi sachiez certainement

Cil l'en a marcié puis manda son curé
Qui ses droiz li donast quant l'ot bien confesse
Lors a il le morsel de la mort enduré
Qui n'espargne nullui fort. floibe n'aduré

Grant duel fist la borjoise sachiez de son mari
Car moult pert en cest siecle qui pert un bon ami
A tant me voudrai taire plus n'en parlerai ci
De son fil vous weil dire coment il fu nouri

La dame l'ama moult mentir ne vous en quier
Tant l'ama qu'ele fist avecques lui couchier
Il crut et enbarni grant fu fort et legier
De li ne vost sa mere tant ne quant esloignier

Li valez devint granz si fu en bon aage
De soi apercevoir si dit en son courage
“De gesir o sa mere certes c'est grant folage”
De ce qu'elle le seufre ne la tint pas a sage

Il s'en vait a sa mere et si l'aressonna
“Mere” dit li valez “Entendez a moi ca
Faites moi faire .i. lit ailleurs ou coucherai
Ne guerrai plus o vous par Dieu qui tout forma

Je vous dirai pour quoi ce seroit grant folie
Nature me semont de ce ne doutez mie
A pechié de luxure par aucune foie
Si veil ailleurs gesir sanz faire grant detrie”

Sa mere le regarde si l'en pesa forment
Car ele l'ama moult sachiez certainement
A nul mal n'i pensoit si li dit erranment
“Ailleurs n'iras gesir par mon commandement

Bien sai a quoi tu penses de ce n'estuet douter
Tu veus aus folles fames aler et abiter
Por destruire ton cors et du tot affoller
Je te couroucerai se plus t'en oï parler”

Li fil dit a sa mere que plus n'en parlera
L'anemi les escoute qui moult grant joie en a
A pechié de luxure trestoz .ii. les metra
Dont la borjoise a mort se il puet traitera

La nuit que il durent au lit aler gesir
L'anemi fu moult prest qui les voudra trair
Le fil fist a sa mere engendrer sanz mentir
Quant ot fait son malice en li n'ot qu'esjoir

Encor leur fera pis si com orrez conter
La borjoise engroissa lonc tens prist a penser
Et la tint l'anemi ne s'osa confesser
Honteuse fu forment et dolente en penser

La borjoise de robe vesti a son vouloir
Nului de sa groissece ne se pot persevoir
Si la tint l'anemi et la sot decevoir
Que de le confesser n'avoit point de povoir

Mes se devant ot fet aumosnes largement
Plus en fist ele aprés sachiez certainement
Et son pechié plouroit sovent moult coiement
La Mere Dieu prioit au moutier doucement

Elle fist tant de biens si com dit li escris
Li renon en fu grant par trestot le pais
Grant honeur li portoient li granz et li petis
De son pechié ne s'est nulle ame garde pris

Li anemi en fu corrocié et dolant
Le terme aprocha que dut avoir enfant
Le jor vint sanz demeure le mal li prist errant
Oez com l'anemi la decut plus forment

En .i. vergier entra quant son mal engoissa
Loing fu de tote gent toute seule i ala
Et la tige d'un arbre par destrece embraca
D'un biau fiz. en la place tentost se delivra

Moult fort se dementa quant elle tint l'enfant
L'anemi fu delez forment la va tentant
“Lasse” dit la borjoise “Que ferai maintenant
Je l'estrangleré ja n'ira plus en avant”

L'anemi fu moult pres que forment la hasta
L'anfant prist en ses mains tentost le devora
Et quant elle ot ce fet a terre le bouta
L'anemi ot grant joie et celle s'en torna

La dame fu cessie des laz au maufé vis
Se devant ot fest mal encor fist elle pis
Et de ces .ii. pechiez si com dit li escris
Ne s'osa confesser par foi le vous plevis

Mes des aumosnes fist assez plus que devant
De son pechié ne sot le monde tant ne quant
A trestoz et a toutes fist dehors biau semblant
Mes son cuer va souvent por son pechié plourant

La borjoise lonc temps en cel point demoura
L'anemi voit moult bien que enginee l'a
Ne que de ses pechiez nus hons riens n'en savra
Se n'est par lui oez coment l'encusera

En semblance se mist d'un home crestien
Et va disant par Romme qu'il est fuisicien
Et mires autresi si bon qui n'i faut rien
Tantost ot entor lui maint enfers crestien

Il garisoit moult bien ceus qu'il entreprenoit
Tant fist que grant renon par tout de lui aloit
L'emperiere le sot grant joie en avroit
Se il en sa court demourer i voloit

Tant fist li emperiere que cil en sa court vint
Demourer avec lui moult joiant en devint
Moult garisoit malades a grant honeur le tint
Tant fist que delez lui chevauchier li covint

L'emperere le tint a tout le plus privé
Qu'il eüst en sa cort tant li a sens montré
Que trestot li empire estoit par lui mené
Pres qu'autant com li sires fu cremu et douté

Et tant c'unne jornee s'aloient deduiant
Delez lui ce grant mestre que il aloit prisant
D'unnes choses et d'autres vont ensemble parlant
Lors ne se pot plus taire l'anemi souduiant

“Sire” dit l'anemi “Plest vos a escouter
Une moult grant merveille que je vous weil conter
Terre devroit issir et partir et crever
Par pechié qui fet de murtre et avouter

Il a telle borjoise meignant en la cité
Ou l'en cuide qu'il ait moult grant humilité
Mes s'en savoit de li la pure verité
L'en diroit que en li a moult grant iniquité

Sire je vous diré elle a fet avotir
De son fil proprement dont nen ne doit pas rire
C'el le vouloit nier de prouver ai matire
Encor plus grant mesfet orrez vous de li dire

Son enfant engendra en li certainement
Mes de l'engendreure avint trop malement
Quant elle fu delivre le vous di vraiement
Que elle a ses .ii. mains l'estrangla erranment”

“Sainte Marie Dame” ce dit li emperere
“Qui savroit qui elle est male justice amere
Seroit fete de li par le baron saint Pere
“Nus ne l'en garderoit se n'est Dieu ou sa Mere

Je la vous nomerai que mentir ne vous quier
C'est celle qui le monde fait ainsi folloier
Des aumosne qu'a fait mes sachiez sanz cuidier
Qu'elle a bien deservi que en l'arde en brasier”

L'emperere l'esgarde qui forment se merveille
“Mestre ne dites ce je vous lo et conseille
N'a dame ne borjoise entre ci et Marseille
Je croi qui envers lui de bonté s'apareille”

“Sire” dit l'anemi “Droit vous covient juger
Faites faire .i. grant feu devant toz voz prisier
Se seullement le nie faites m'i balencier
Et s'elle le connoist si l'i faites fichier”

“Par foi” dit l'emperere “Contre ce jugement
Ne puis je pas aler ne bien ne loiaument”
Tant haste l'anemi le feu fist erranment
La borjoise ont mandee tost et delivrement

En son ostel entrerent maintenant li mesage
El n'i fu pas ains fu au moutier com sage
Et ses pechiez plouroit devant la douce ymage
Com celle qui le jor la delivra de rage

Les mesages i vindrent sanz nulle demouree
Il ont prise la dame si l'en ont amenee
La Mere Dieu dessant si est au pape alee
Toute celle besoigne li a dit et contee

“Vas tost” dit nostre dame “Si li sauve la vie
Les aumosnes qu'a fait ne veil que perde mie
Confesses la tentost je li feraie aie”
L'apostoille s'en torne la nuit plus n'i detrie

L'anemie et la dame furent ja en estant
Li anemi s'escrie “Ceste vois encusant
D'avotir et de murtre qu'a fait de son enfant
S'el le vouloit nier je l'iroie prouvant”

La fist moult biau miracle nostre Dame Marie
L'apostoille estoit la mes on ne le vit mie
“As tu fait ce mesfet confesses toi amie”
La borjoise li dit belement en l'oïe

Quant elle vit le pape si s'ala confessant
Nus qui fust en la place ne le vit tant ne quant
L'anemi qui l'encuse ne s'en va percevant
L'apostoire l'asost puis s'en ala a tant

Quant elle fu confesse devant toz se dreca
Une parole dit qui a toz agrea
Fors que a l'anemi or se traie en ca
Qui m'encuse de rien bien me desfendré ja

L'anemi la regarde si fu tot aveuglé
Et si a dit devant que bien fu escouté
“Certes ce n'est pas celle que j'avoie acusé”
“Si est voir” dit chascun “Vous seroiz mis ou ré”

Dolant fu l'anemi quant einsi la perdi
Mes quant en le dut prendre tentost s'en est foui
Se il fust hons charniex il feüst ja broi
Ceus qui iluec estoient en furent esbahi

Lors fu plus que devant la borjoise honoree
Mes elle prist en li moult tres bone pensee
Tantost lessa le siecle nonnain devint voillee
La servi tot son tens celle qui l'ot sauvee

Hé Diex tant est benoist qui la sert et honeure
Et qui a confessier bien toz ses pechiez pleure
Certes cil n'est pas sache qui en pechié demeure
Car nous n'avons respit semaine jor ne heure

Or prions touz la Dame qui le cors Dieu porta
Qui des mains l'anemi la borjoise osta
Les euvres nous doint fere par quoi nous soions la
Ou Jhesucrist sanz fin regne et regnera
