En l'onneur Jhesucrist, le roy de magesté,
Je vous veul recorder ung dit de grant pitié ;
Les sages clers le tiennent en grant auctorité.
Ainsi est il escript en la divinité.

En la Vie des sains est trouvé cest afaire.
Pour ouïr et entendre se debvroit chascun taire :
Il n'est nul si hault homs, baillif, priors ne maire,
Qui ne doit mal souffrir pour vers paradis traire.

Traire se doit chascun pour avoir paradis,
Lessier le mal affaire et faire bien tous dis.
Or advint une fois, si come dit l'escrips,
Uns preudons avoit fame, de luy eut un beau filz.

De luy eut ung beau filz la dame, ce fut voir :
Oncquez nulz homs ne vit nul de greigneur savoir,
Mais donné fu au diable et a tout son povoir ;
Sa mere luy donna, qui ne fi pas sçavoir.

Le bourgois fust moult riche, de quoy nous vous parlon,
De deniers, d'eritage, d'aultre possession.
Sag fu et courtois et de moult grant regnon,
Mout amoit Jhesucrist et son saintisme non.

Tant comme il fu au siecle vesqui en bon espoir :
Aux malades, aux povres donnoit de son avoir,
Mes oncquez de sa fame n'avoit eü nul oir,
Car a Dieu ne pleut pas consentir ne vouloir.

Ung jeudi absolu, quant il fust anuitié,
Se coucherent ensemble par mout grant amitié,
Le bourgois vers sa fame s'est maintenant glachié,
Il la baise, il l'acole : elle ne brait ne crie.

“Sire,” se dit la dame, “pour Dieu de paradis,
Souvengne vous, beau sire, de la mort Jhesucrist,
Qui en ceste nuit fut batu, lié et pris ;
Endroit heure de tierce le pendirent Juifz.

Sire,” se dit la dame, “pour Dieu que me lessiés !
Se vous tel chose faites, vous ferés que malvais.”
“Taisiés vous,” dist li sires, “et n'en parlés jamés :
Pour riens n'en lairroir ge, il convient qu'il soit fais.”

Le bourgois print sa femme, pres de luy l'a sachie,
Et la bourgoise s'est envers luy efforchie ;
Mes ce ne luy vault riens, a haulte vois s'escrie :
“Je donne tout au dyable s'enchainte suis lessie.

Je donne a l'ennemy s'enfant malnés baillie ;
Ma part, quanque j'y ay, luy soit toute otroÿe.”
“Dame,” dit li bourgois, “mal dites et pechié.”
L'anemy qui ne dort est du lit aprochié.

L'anemy si l'ouÿ, qui a nul bien ne touche,
Une pomme tantost luy bouta en la bouche,
Puis print de sa salive, qui qu'en poit ne qui grouche,
Une lectre en a fait tantost en pres la bouche.

Quant la lectre fust faicte en enfer l'emporta.
La dame moult dolente l'endemain se leva,
Assés prent de deniers, aux povres en donna,
Et fust moult courouchie de ce qu'au soir dit a.

En sa vie engendra un enfant le bourgois,
Puis traveilla la dame quant l'ut porté neuf mois,
Mes a son traveiller souffry moult grant desrois :
D'un filz se delivra qui fust preux et courtoys.

Quant la bourgoige fust delivre de l'enfant,
A son cueur eut grant joye, Dieu en ala louant.
Porté fu au moustier, oiiés merveilles grant :
Le prestre de l'eglise print son livre escripvant.

Le prestre de l'eglise, qui bien seut son mestier,
Les oroisons commenche droiy a l'uys du monstier ;
Mes il ne peut pas dire ne diesme ne quartier,
Que le dÿable y vint pour l'enfant calengier.

“Prestre,” dit ly malvais, “tesié vous trestout coy !
Ne dites plus telz chose : l'enfant si est a moy,
Quant il avra vint ans, adonc l'emporteray ;
Nul ne l'en peult aider, car bonne lectre en ay.

La bourgoise sa mere, par Dieu, le me donna,
Mes le bourgois son pere oncquez ne l'octroia :
Ne sera crestïen, a ce pensés ja.”
Quant le prestre le vit, durement s'esmoya.

“Va t'en,” se dit le prestre, “dÿable maleïs,
Je te conjur de Dieu et de tous ses amis.”
Lors a prins l'estolle, ne sc'i est alentis :
A l'ennemy la jecte, et il s'en est fuïs.

Aprés que l'ennemy s'en fu d'ilec tourné,
Ne peut oncquez l'enfant estre chrestïané.
Le prestre l'envoya, ce fu la verité ;
Les fames a l'ostel ont l'enfant aporté.

“Comme a non mom enfant ?” se leur a dit la mere.
A tant dient les fames : “Vous n'en avéz que faire.
Que vault le chelement ? La chose est trop amere :
Le prestre ne le peult oncquez chrestïen faire.”

“Lesse !” se dit la mere, “de duel m'esteut mourir
Quant mon enfant ne peult chrestïen devenir.
Or vouldroie que Diex me fist mourrir ;
Mes c'est trop grant domage quant ne peult advenir.”

La borgoise norre bonnement son enfant.
Au chiev de .vi. annees fust moult bel et moult grant,
A l'escolle fust mis pour estre plus sachant ;
Tant fu songneulx d'aprendre que bien fu apparent.

Tant vesqui le clergon qu'il out .xx. ans d'äage,
A faire bonnes oeuvres mist trestout son courage.
Moult l'amerent les gens et trestout son lignage ;
Dieu servoit et sa mere ; tel estoit son usage.

Matines, prime, tierce toutes heures disoit
De la Vierge Marie, nulle n'en trespassoit.
Toutefois que l'enfant de l'escolle venoit,
Sa dollente de mere de plourer ne cessoit.

Toutefois que l'enfant s'en venoit de dyner,
De jouer ou d'esbatre, ou y voulloit aller,
Ne se pouait sa mere nulle fois saouller
Ne sessoit, chascun jour, bonnement de plourer.

De gemir et plourer chascun jor fu sa rente.
Quant elle est tout par luy, moult plus fort se demente :
“Que pourroy devenir ? Hé ! Mort, que m'agravente
Quant par moy est perdue si tres belle jouvente !”

Tant vesqui le cherchon qu'il eust .xxvii. ans.
Ung jour ala jouer avecques les enfant ;
Temchons entre eulx se meurent quant il furent es champs :
De sa main en fiert ung des plus fors et vaillans ;

Et quant cil se senti que ainxi ert blechiés,
En plourant luy a dit, dolent et courouchiés :
“Pour quoy m'as tu batu, sarasins renoiés ?
Va t'en hors d'entre nous quant tu n'es baptisiés.”

“Compains,” s'a dit le clerc, “ne me dites pas bien
Quant vous me pronunchiés sarazin et paien.
Voillés vous pronuncier que ne suis crestïen ?”
“Ouïl, par Dieu !” dit il, “tu n'es qu'en plus qu'un chien.

Vous ne peütes oncquez estre chrestïané
Par homme ne an fons baptisié ne levé.
Vostre mere vous a a l'ennemy donné
Qui en a bonne lectre, bien est asseüré.”

Quant le clergon entent que ses compains a dit,
Dollent fust en son cueur, ne le mist en oublist,
A sa mere s'en vint, qui se gist a son lit,
Ferma l'uys de la chambre, encontre luy s'assit.

“Mere,” se dit l'enfant, “or ne me celés mie.
Je vous conjur de Dieu, le filz sainte Marie,
Dites moy verité par amour, je vous prie.”
“Voullentiers,” dist la mere, “si Dieu me beneïe !”

“Mere, se Dieu me gart,” se dit le valleton,
“Nous allames jouer moy et mon compaignon,
Si nous entreferimes, pas ne vous en menton ;
Renoié me clamerent et sarazin felon.

De ce qui ge, ma mere, trestout desesperés,
Je ne soy ce je fu oncquez regenerés.
Ilz dient que m'avés a l'ennemy donnés.
Mere, se ce fu voir, ne me soit pas celés.”

“Beau filz,” se dit la mere, “je te requier mercy.
Ne desesperes pas, a jointes mains te pri ;
Je te dirroy tout voir, se m'en soit Dieu amy !”
La bourgoise luy compte, trestout luy a jehy.

Comme fu engendrés trestout luy a compté
Et comment il ne peult estre crestïané
Ne es fons beneïs baptisié ne levé
Pour l'ennemy qui vint au moustier abrivé.

Quant le clergon l'entent, forment print a plourer
Et dist qu'en ce païs ne veult plus demourer
Jusqu'a tant qu'il savra s'il se pourra sauver
De celle mortel plaie qui tant le peut grever.

Lors s'est levé en piés le clergon debonnaire,
Ses draps a despoullés des en mylius de l'aire ;
Pour avoir sauvement veult penitance faire
Dont jamés a nul jour ne se vouldra retraire.

“Mere,” se di l'enfant, “entendés cha a moy :
Je vois a Dieu le pere, jamés ne fineray
S'aray fait penitance dont sauvé je seray.
Salués moy mon pere, jamés ne le verray.”

A ce mot est yssus l'enfant de la maison,
Sa mere brait et crie devant a genoullon :
“Je te requier mercy, mon tres doulx enfanchon,
Atent jusqu'a demain, entre nous deulx iron.”

“Non feray,” dist li enfes, “a ce ne pense ja,
Que nul, fors Jhesucrist, avec moy ne vendra.”
Lors se met en la voye, jamés ne le verra.
Le dyable va aprés qui le convoiera.

Or s'en va le cherchon, ne fine de plourer ;
En une grant forest entra le bacheler ;
Jusqu'a solail couchant il ne fine d'errer,
Et quant la nuit le prent, Dieu print a reclamer :

“Las ! dolent,” dit le clerc, “que pourroy devenir
Quant je ne puis hostel aviser ne choisir ?
De douleur et mesfait me convendra mourrir.
Hé ! Diex hebergés moy, par vostre bon plaisir !”

Or s'en va le clergon, Dieu luy soit en aïde !
Le dyable va aprés, mes pa a li ne cuide ;
Lÿons, liepars, serpens luy firent trop grant hyde.
L'ostel vit d'un hermite, si a dit : “Diex aïde !”

Quant l'ostel de l'ermite choisi le penanchier,
Celle part vint tirant, si le prent a huchier :
“Sire herbergés moy, pour Dieu le droiturier ;
Omosne feras belle, car j'en ay grant mestier.”

L'ermite, qui fu sage et qui eust bon talent,
Par une fenestrelle a regardé l'enfant ;
De son ostel yssi le preudon maintenant,
L'ennemy conjura, et s'il s'en va fuiant.

L'ermite prent l'enfant qui en meust son courage ;
Quant il vit l'ennemy, tout luy taint le visage

De ce qu'il out a vivre luy donna il assés ;
A terre sont assis, qui n'ont ne banc ne selle.

Quant l'enfant ot souppé, tost couchier le mena ;
Quant il fu ajourné, le preudon l'apella :
“Dites moy, beau doulx enfes, qui vous amena cha ?”
Et l'enfant luy respont : “Ne vous mentiray ja.”

Tout luy a acompté le dolent son affaire :
Come fu engendré et de pere et de mere.
“Donnés moy penitance qui soit pesme et amere.”
Le preudons luy respont : “Ne le porroie faire.

Amis, tu t'en iras droit a mon compaignon,
Si te confessera, car il est moult preudon,
Et puis te donnera sainte salvacion.”
“Sire, Dieu le vous rende !” s'a dit le valleton.

L'ermite luy moustra une estroicte sentelle :
“Tu t'en iras par cy, sur ceste fontenelle.”
Le clerc ouit la parolle, moult luy fu bonne et belle ;
Il ne fina, si vint droit a la maisonchelle.

L'enfant si vit l'ostel et le desert sauvage ;
A l'ouys fiert de sa main, qui fu courtoys et sage ;
L'ermite vint avant qui en meut son courage ;
Quant il vit l'ennemy, tout lui taint le visage.

“Enfant,” dit le preudons, “or ne me celés mye :
Pour quoy vient l'anemy cy en ta compagnie ?”
“Sire,” dit le clerchon, “drois est que le vous die.”
De son anuy luy compte tout le fait et la vie.

Quant le preudon entent que l'enfant fut perdu,
Si dolent fust de luy qu'i ne sceut ou il feu.
L'ennemy conjura, et s'il s'en est couru.
L'enfant maine a l'ostel, si aluma le feu.

“Enfant Dieu te garisse !” dit l'ermite Ferré,
“Tu t'en iras demain, quant sera ajourné,
Tout aval ce ruissel, bien seras asseuré,
Gregore trouveras qui te donrra santé.”

Toute nuyt fust l'enfant avecquez le preudon,
Et quant il vint au jour, merveilles luy fu bon,
L'ermite le convoye et dit au valleton :
“Allés a Dieu, beau frere, qui souffri passion.”

L'enfant si commanda l'ermite au Dieu de gloire ;
Il ne fina d'errer, si vint a saint Grigore.
L'ennemy fust derriere —— ce fut parolle voire ——
Qui de prendre l'enfant fust tous jours en memoire.

Toute nuy dit l'enfant, qui la fache eust troublee :
“Qui me conseillera, douce dame honnouree ?”
A saint Grigore vint fuiant la demouree.
Quant il vit l'ennemy, si luy dit sa pensee :

“Va t'en,” dit le preudon, “anemy Sathenas.
Tu quiers trop grant folie, ja riens n'y averas.”
L'enfant maine a l'ostel et le prent par le bras ;
Sur la feulle s'asit qui n'eust conte ne draps.

“Or me dy, beaulx enfant,” dit l'ermite sené,
“Ta confession pure, et n'y ait riens celé.”
“Voullentiers,” dit l'enfant, “par sainte Trinité.”
Trestout luy acompta et du long et du lé.

Quant le preudon entent ce que l'enfant a dit,
Dolent fut du peché, puis response luy fist :
“Je ne suis mie digne de faire tel obit.
Tu trouveras demain Damedieu Jhesucrist.”

L'ermite fust le nuyt en grant devotion,
A coutes, a genoulx pria pour l'enfanchon ;
L'endemain convoya une lieue environ,
Ung rocher luy monstra grant et ruiste et felon.

“Enfant,” dit le preudon, “sois tu que tu feras ?
Contremont celle roche illecquez monteras
Et aux piés et aulx mains tant que dessus vendras,
Une petite eglise illeuquez trouveras.

Une petite eglise trouveras bien avant
Qui est de Nostre Dame : elle n'est gaire grant ;
Jhesucrist chascun jour y vient messe chantant
Endroit l'eure de tierce. Haste toy, mon enfant !”

“Sire,” se di l'enfant, “pour Dieu priés pour moy !”
“Enfant,” dit le preudomme, “assés en prieray.”
Entre luy et l'enfant se departent andoy.
L'enfant se met en voye, l'ennemy avec soy.

Quant il fu hors du bois, si vit une fontaine.
Sa soy en estancha, car elle estoit moult saine.
Puis se mist a la roche, tout mist cueur et aleine ;
Anchois qu'il fust dessus, souffry douleur et paine.

Belle fust la vallee et ruiste la montaigne,
L'enfant ne va .ii. pas que au tiers ne se saigne,
En lermes et en plours et en süeur se baigne ;
Le dyable, qui le sieut, en a deul et engaigne.

Tant fit le penanchier qu'il fu pres de l'eglise
Ou Dieu fust revestu pour faire le service ;
L'us boute, si aoeuvre : lors Damedieu avise.
Tant fu en la chapelle que fust dit le service.

Quant le service fust tout dit et bien finé,
Le clerc vers Nostre Dame est maintenant levé ;
A nus genoulx a terre luy a mercy crié :
“Dame, par vostre grace, ayés de moy pitié.

L'ennemy est la hors qui tost me tuera,
Et dit, tres doulce dame, que bonne lectre en a,
Se vous, doulce fontaine, de moy pitié n'en a.”
Quant la dame l'entent, a son filz en ala :

“Beau filz, dit Nostre Dame, par amours je vous pri,
Par les saintes mamelles de quoy je vous nourry,
Que vous ayés pitié de cet pecheur ici
Qui est en tel tourment qu'i n'a pas deservi.”

“Pitié de luy aroi ge, ma mere, vrayement ;
La hors est l'anemy qui cest enfant atent :
Allés, demandés luy et pour quoy et comment
Il sieut ce valleton sans mon commandement.”

La dame ist de l'eglise sans nulle demouree,
A l'ennemy s'en vint, si luy dit sa pensee :
“Or me di que tu quiers ! Va hors de ma contree !”
“Dame, je quier tel chose qui m'a esté donnee.”

“Or tost,” dit Nostre Dame, “je veul veoir la lectre,
Car je veul regarder se ellë est bien faite.”
Cil s'en court en emfer, si aporta sa lectre,
“Dames,” dit le malvais, “gardés s'elle vous haite.”

La dame print la lectre, que nous tenons a mere.
“Certes,” se dit la dame, “tu ne la seüs faire ;
Le don ne peult valloir puis qu'il ne vient du pere.”

La dame orint la lectre, errant l'a depiechie.
Quant l'ennemy le voit, si pleure, brait et crie ;
D'iluecquez s'en fuï, l'enfant n'en porta mye.
Au moustier retourna la mere Dieu amye.

La dame print l'enfant, devant Dieu l'a mené.
“Sire, je vous requier qu'il soit christïané.”
Et Jhesucrist respont : “Voulentiers et de gré.”
Les fons furent tous pres, l'enfant fut baptisié.

“Dame, comme ara non ?” se dit Nostre Seigneur.
“Sire,” dit Nostre Dame, “il avra non Sauveur,
Puis que il est sauvés, son non en est meillour ;
Et Sauveur a il non de par le Creatour.”

L'enfant fu baptisiés, si eust bone marraine.
La dame print l'enfant par la main, si l'en maine ;
Son clerc fut longuement, c'est bien chose certaine ;
De servir Nostre Dame tous jours forment se paine.

Parfaictement servi Dieu et sainte Marie,
Hermite fu au bois, moult fu bonne sa vie ;
Et quant il trespassa, ot pardurable vie.
Si prions Jhesucrist qu'ayons sa compagnie.
