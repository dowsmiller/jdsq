Ceus qui voudront oïr un biau dit recorder
Et qui a Nostre Dame se voudront acorder,
Si se traient vers moy, si m'orront recorder
Comment la mere Dieu scet les bons conforter.

Je pri la mere Dieu qu'ele me doint parfaire
Un dit qu'ai en propos de cest miracle faire,
Que li bon crestien i prendront examplaire
A faire tel service qui a lui weile plaire.

Pour ce que Nostre Dame scet paier largement,
Weil ge metre m'entente a monstrer plainnement
Les miracles qu'el fait a tous communaument
Qui la weilent servir de cuer parfaitement.

Il fu une abëesse de grant religion
Qui servoit Nostre Dame par bonne entencion ;
Mes l'annemi fist tant par sa temptacion
Que il la fist pechier en fornicacion.

Or oéz du mauvés comment il la tempta :
Entour cele abbëesse si longuement hanta,
Par son engignement tant fist qu'ele coucha
Aveques un abbé qui d'enfant l'enceinta.

Quant li mauvés l'ot fait pechier si laidement,
Je vous di de certain, mout ot le cuer joiant ;
L'abbesse a deguerpie tost et isnelement :
Tout droit a mienuit le va dire au couvent.

“Dames,” dist le mauvéz, “dormés vous ou veilliéz ?
Entendés ma parole, si aiéz les cuers liez :
Vostre abbesse est enceinte, pas ne le mescreéz,
Mes gardés i demain, se vous ne m'en creéz.”

La prieuse a la voiz du mauvés entendue.
Je vous di de certain, grant paour a eüe.
Le couvent en esveille comme fame esperdue ;
La voiz qu'ele a oïe leur a reconneüe.

“Sereurs,” dist la prieuse, “or oiés ma pensee :
L'abbesse de ceens a nostre ordre faussee :
Ele est grosse d'enfant, c'est verité prouvee ;
Il est drois et raison qu'ele soit desposee.”

“Dame,” dit li couvent, “savés que nous ferons ?
Nous sonnerons chapitre, si nous assemblerons.
Se la chose est prouvee, a l'evesque en irons,
Si li monstrons le fait et la desposerons.”

Il ont sonné chapitre tost et isnelement.
A cest saint assemblerent l'abbesse et le couvent.
La prieuse a parlé tretout premierement
Et dist a l'abbëesse : “Trop nous va vilement.”

“Por coy ?” dist l'abbëesse. “Devant tous le dirai :
Quar vous estes enceinte, je ne le celerai.
Li couvent de ceens si s'en est plaint a moy.”
Quant l'abbesse l'oÿ, s'ot le cuer en esmoy.

La prieuse et les autres jurent sainte Marie
Qu'il iront a l'evesque, qui qu'en poit ne qui rie,
Tout le fait li diront, ne li celeront mie
Comment leur abbëesse a leur orde honnie.

Si s'en vont a l'evesque pour le meffait conter,
Qu'eles weilent l'abesse de son lieu deposer.
Or la gart Nostre Dame qui la puet bien sauver,
Ou ele est en peril de sa croce lesser !

“Sire,” dist la prieuse, “or oés ma reson :
Nostre abesse a faussee nostre religion :
Ele est grosse d'enfant, pour voir le vous dison.”
Quant l'evesque l'entent, si bessa le menton.

“Prieuse,” dist l'evesque, “garde que tu diras
Ainçois que t'abëesse metes sus vilain cas.”
“Sire,” dist la prieuse, “or ne m'en croiéz pas,
Mes faites y garder maintenant ens es pas.”

L'evesque prist labesse, qui mout fu en esmoy,
Trois dames apela, des trois a pris la foy
Que eles li diront s'ele a enfant en soy,
Et chascune respont : “Sire, je le diroi.”

Il ont prise l'abesse, avec euz l'ont menee,
Toute nue la despoilent, ne l'ont pas espargniee :
Chascune la regarde, qui bien fu avisee,
N'a cele qui ne voie la verité prouvee.

“Sire,” font il au vesque, “c'est toute verité :
Labbëesse est ençainte, bien i avons gardé.”
“Or tost,” dist li evesques, “ne m'en soit plus parlé :
Jetés la en ma chartre, trop mar a esploité.”

L'abbesse est en la chartre, qui mout fu esbahie :
“Aïdiés moy,” dist ele “dame sainte Marie,
Aussi com je vous ai mout longuement servie
Et servirai encore tant com serai en vie.”

La douce mere Dieu a oÿ sa priere,
Ne vout pas oublier sa bonne chamberiere.
Par le congié son maistre descent en la chartriere,
Quant ele entra laiens, mout jeta grant lumiere.

Quant l'abeesse a lés lui si grant clarté veüe,
De la paour qu'el a tout le sanc li remue.
“Sereur,” dist Nostre Dame, “ne soies esperdue :
Pour toy renconforter sui ceens descendue.

Seur,” dist la mere Dieu, “or ne t'esbahiz mie :
Mon douz filz a des cielx ta proierë oïe.
Se tu l'as bien servi, si ne t'en repen mie :
Je te deliverai de ceste vilenie.”

Nostre Dame en la chartre l'a tantost delivree
D'enfant dont ele estoit enceinte et esprouvee,
Que ne fust fame el monde, tant fust bien avisee,
Qui en lui trouvast chose dont deust estre blasmee.

Quant ele fu delivre, mout ot le cuer joiant.
Nostre Dame s'en part, si emporta l'enfant
A un preudomme hermite pres d'ilesques menant
Qui mout li gardera et bien et sauvement.

La mere Dieu s'en va droit par mi le boscage.
Li et sa compaignie vindrent a l'ermitage,
Ou li preudons estoit par devant son ymage,
Qui servoit Nostre Dame de trestout son vourage.

“Preudons,” dit Nostre Dame, “dors tu ou tu veilles ?”
“He ! Diex !” dist li hermites, “qui es tu qui m'esveilles ?”
“Je suis la mere Dieu, fai tost, si t'apareilles :
Garde moy cest enfant, je te lo et conseiles.”

Quant li preudons l'entent, mout ot le cuer joiant.
Il a ouvert son huis tost et isnelement :
De vëoir Nostre Dame a le cuer desirant,
Mes ele est ja es cielz, a l'uis lessa l'enfant.

L'ermite prist l'enfant, en sa maison le mist ;
Si tost comme il le tint, li enfes li a ris.
“Enfant,” ç'a dit l'ermite, “cil sires qui te fist
Si t'envoit pourvëance de quoy soies nourris.”

Or oéz les miracles que Diex i envoia.
Li sires du païs par matin se leva,
Ses chiens et ses levriers avec lui amena,
La trace d'une biche maintenant trouvee a.

De la biche ont trouvee tout maintenant la trace,
Qui avoit faonné nouvelment en boscage ;
Les chiens l'ont acuiellie, quar tel est leur usage,
Et la biche s'en va fuiant vers l'ermitage.

Li preudons a oÿ par le bois la huee.
La biche resgarda, qui est vers lui tournee :
Pour la paour de chiens fuit de grant randonnee ;
L'ermite a l'uis ouvert, et elle est ens entree.

La biche est chiés l'ermite, qui ot lait a plenté :
El nourrira l'enfant, par la Dieu volenté,
Quar Dieu li envoia, le roy de majesté,
Du service sa mere rent l'enfant la bonté.

A braire et a crier se prist la creature :
Mestier eut de mamele, tele estoit sa nature,
Et la biche s'en va vers lui grant aleüre,
Sa mamele li donne ; or a sa nourreture.

L'abbëesse en la chartre a esté longuement.
Le chartrier apela bel et courtoisement :
“Amis, parlés a moy, s'il vous vient a talent ;
Vostre sire mesprent vers moy trop malement.”

“Dame,” dist le chartriers, “certes ce poise moy ;
Ce que li manderés volentiers li dirai.”
“S'il vous vient a plesir, dites lui, de par moy,
Qu'a tort et sans reson me fait grief et anoy.”

Li chartriers en la sale s'en vint tout maintenant,
Ou il vit son seigneur, si li dist en oiant :
“L'abëesse vous mande qu'ele vieut jugement.”
“Or soit,” dist li evesques, “fai la venir avant.”

Le chartrier la mist hors quant i le commanda,
En la sale la maine ou l'evesque dina.
L'abbesse le salue, qui mout bien apris l'a.
I ne li sonna mot, mes la teste croula.

“Sire,” dist l'abbëesse, “entendés ma raison !
Dites moy pour quel cas me tenés en prison.”
Et respont li evesques : “Bien i a achoison :
Par toy est diffamee l'ordre de ta maison.”

“Sire,” dist l'abëesse, “je ne m'i acort mie.
Se les seurs de meson m'ont mis sus vilenie,
La chose n'est pas voire qu'eles vous ont noncie.
Se je ne vous di voir, si soie arse et bruïe.”

“Oés,” dist li evesques, “de cele forsenee !
Ele fu par trois dames leaument esprouvee.
Je les feray venir sans nule demouree,
Si avra sa grant honte oiant tous recordee.”

“Sire,” dist l'abbëesse, “mout tres bien m'i acort,
Si sui toute aprestee d'atendre le recort,
Qu'onques homme charnel n'ot violé mon cors.”


Les drois dames i vindrent sans plus de demouree,
Il ont pris l'abëesse, avec euz l'ont menee.
Sans enfant la trouverent ; l'une a l'autre esgardee,
Quant il la truevent tele, s'ont la couleur muee.

Quant sans enfant la trouvent, mout furent esbahis :
Merci li ont requis, a terre se sont mis.
Ele leur pardonna, a voie se sont mis
Et vindrent a l'evesque, si l'ont a raison mis.

“Sire,” font il au vesque, “faus jugement feïsmes
Quant la bonne abbëesse pour enceinte tenimes.”
L'evesque leur respont : “Ce fu a vous meïsmes
Grant defaute d'amour ; corrigiés vous meïsmez.”

L'evesque ot la parole entre lui et sa gent.
Il apele l'abesse et sa croce li rent,
Et cele la reçut, qui ot le cuer joiant,
Devant lui s'agenoile, cent mercis li en rent.

De sa croce tenir est en possession.
L'evesque en apela, dit en confession :
“Sire, j'estoie enceinte. Que vous celerion ?
Nostre Dame m'en fist deliberacion.”

“Comment ?” dist li evesques, “que est ce que vous dites ?
Ou est donques li enfes ? Dites moy qu'en feïstes.”
“Pour l'enfançon norrir l'envoia Nostre Sires
Par sa mere meïsmes au bois chiéz un hermites.”

L'evesques s'apareille entre lui et sa gent,
En la forest s'en entrent qui estoit longue et grant,
Et s'en vont chiéz l'ermite, pour voir, celeement,
Mes ele disoit voir : il ont trouvé l'enfant.

De l'ermite s'en tournent, que plus n'i demourerent.
L'enfant n'ont pas laissié : avec euz l'emporterent
En la maison l'evesqu et puis le baptiserent :
Le nom au bon evesque maintenant li donnerent.

L'abbesse s'en revint en sieue mansion
Et servi Nostre Dame par bonne entencion ;
Et ele li rendi si trés bon guerredon
Qu'elle la delivra de toute adversion.

Or prions de bon cuer a la Virge Marie,
Qui garda l'abëesse qu'ele n'eut vilenie,
Et reçut son enfant et mit en garantie,
Qu'ele nous doint des cielz la sainte compaignie.

Amen.