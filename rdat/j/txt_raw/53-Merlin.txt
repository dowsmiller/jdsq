Pour ceulz qui se desroient; trop outrageusement
Quant li Sires des ciex; qui ne fait ne ne ment
Des avoirs terriens; leur preste largement
Vous dirai un example; a tous generaument;

Mais il sont moult de ceulz; qui n'i veulent entendre.
Ains veulent en cest siecle; si grant orgueil emprendre
Que par leur avoir veulent; tous leurs amis souprendre
Et ne leur samble pas; jamais puissent descendre

Jusqu'a tant que Fortune; de sa roe l'abat.
Ou Diex par maladie de sa verge le bat.
Lors vaut pou son deduit; son avoir son barat.
Ainz est triste et dolent; humilieus et mat

Fortune tu es juste. maint orgueilleus asommes
Se nous sommes hui sain. demain pas ne le sommes.
De cest prouerbe ci. descendrai sur .ii. hommes.
Qui aloient au bois; buche querer leur sommes.

Ces hommes que je di; estoient artiier.
Et s'estoient voisin; au temps ca en arrier.
Chascun avoit .i. asne; qui leur out grant mestier.
Leur somme ne povoient; vendre que .vi. denier

Li uns de ces aniers; femme et enfans avoit.
Par quoi plus grant despens; faire li couvenoit.
Il se levoit matin; et moult tart se couchoit.
Du soir pour le matin; riens ne li demouroit.

Cil qui n'ot nulz enfanz; si forment se hasta
Qu'il ot avant sa somme; dont son asne charga.
Tost et isnelement; a la ville s'en va
L'autre remest el bois; qui fort se dementa.

L'autre remaint el bois; triste pensis et mas.
Moult souvent se complaint; et claime “Vilain las.
Diex que porrei je faire; sire saint Nicholas.
Ma femme et mes enfans; avront povre soulas.

Je meisme et ma beste; si morrons hui de fain.
Et si ne puis tenir. ma sarpe de ma main
Laz; et si n'ai denier; de quoi nous aions pain.
Certes c'est grant douleur; au jour que naist vilain.

Certes vilain sui je; gateis comme un ours
De touz les temps du monde; fui je nez en decours.
Ma femme et mes enfans; aront povre secours.
Quant m'en yrai sanz buche; duel avront et courous”

Ainsi con li vilains; par lui se dementoit
Une voiz l'apella; qui pitié en avoit
Et li a demandé; pourquoi se complaingnoit
Le vilain li raconte; son estat orendroit.

La voiz li respondi; qui en ot grant pité.
“Se je t'avoie ja; de povreté geté.
Serviroies tu de cuer; la sainte Trinité.
Et ameras les povres; en fine charité.”

“Oil” dist le vilain; “Sachiez certainement”
“Or va a ton hostel; tost et apertement.
Au bout de ton courtil; souz .i. seu vraiement.
Trouveras grant tresor; voirs est pas ne te ment.”

Quant l'entent le vilain si li a fait enclin;
“Sire quel non avez;” “On m'apelle Merlin.”
“A mon seigneur Merlin; je me met au chemin
Je vous commant a Dieu; qui de l'yaue fist vin.”

“Va t'en or y parra; comment te maintendras.
Et comment Jhesucrist; a servir entendras.
D'ui cest jour en .i. an; yci a moi venras.
De toi de ton estat; le conte me rendras.”

“Mon seignour granz mercis; je vendrai volentiers”
Lors s'en parti du bois; sanz buche li aniers.
Quant sa femme le voit; contre li va luitiers
Le vilain li a ris; qui n'en fu pas rentiers

Quant elle le vit rire; a poi que n'est dervee;
Elle li dist “Vilain; as tu bourse trouvee
Que mengerons nous hui; tout en ceste journee.
Quant tu t'en viens sanz buche; ci a fort destinee.”

“Ma suer vous me blasmez; ne faites pas savoir.
Par temps arons richesce; se Dieu plais et avoir.
Les sommes a porter; porront bien remanoir”
“Et ou sera ce pris di le je veul savoir”

“Au bout de cest courtil; droit dessouz .i. seur.
C'est .i. arbre qui est; en septembre meur.”
“Devant que le verrai; ne serai asseur”
Lors pristrens pic et houe; pour querir leur eur

Tant fouirent en terre; que le tresor trouverent
Quant il orent trouvé; grant joie demenerent.
Cel an tout coiement; belement s'esleverent.
Mais onques pour ce Dieu; ne povre plus n'amerent.

L'anier par couverture; le mois au bois ala.
Une foiz; quant fu riche chascun forment l'ama.
Tel ne li apartint; qui cousin le clama.
Au chief de l'an aprés; a la vois retourna;

Ainsi est il du monde; a la journee d'ui
Car le povre homs; n'est conneü de nului
Mais quant il devient riche; maint s'en viennent a lui.
Qui li dient “Cousin de vo lignage sui.”

Li aniers va au bois; souz le buisson se boute.
Se il oist la vois; moult oreille et escoute.
“Ha mon seigneur Merlin; ou m'esperance est toute
Venez parler a moi; moult vous aime et redoute”

“Vez me ci biax amis; que veulz tu comment t'est.”
“Bien monseigneur Merlin; moult m'avez biau conquest.
Donné dont ma maisnie; moult bien nourri et vest.
Mon avoir ma richesce. trestouz les jourz me crest.”

“Ce veul je biauz amis; que veus tu di le tost.”
“A mon seigneur Merlin. que je fusse prevost
De la ville ou demeure;” “Tu le seras tantost.
Dedenz .xl. jourz soiez douz et devost”

“Mon seigneur grant mercis; ci a noble secours.”
La vilain a la vile; s'en est venuz le cours.
Eslut fu a prevost; dedenz .xl. jours.
Mais envers povre gent; fu despiteuz et lours.

Les riches honnoura; si estoit leur cousin.
Le povre anier foula qui estoit son cousin.
Par despit l'apella souvent vilain mastin
Que jamais ne cuidast; qu'il venist a declin.

A la seconde annee; se remist au chemin
Et quant il vint au bois; si dist “Sire Merlin.
Venez parler a moi; je vous aim de cuer fin.
Ou estes vous alez; je vous pri de cuer fin”

“Vez me ci que veulz tu;” “Je vous veul deprier.
Que mon filz qui est clerc qui j'aim moult et tieng chier
De Blanqueberque evesque; fust je le te requier
Que l'evesque en fu mis; en terre devant ier.

Si m'aras a touz jourz delivré de grant paine”
“Va t'en il le sera dedenz la quarantaine”
Le vilain s'en retorne; qui grant joie demaine.
Mais il ne pot laissier; sa coustume vilainne

Qu'il ne fust vers les povres; enfrun rudes et lours.
Son filz si fu evesques; dedens .xl. jours.
Lors sambla au vilain; quant il ot tel secours
Que jamais n'averoit; ne paine de doulours

La voiz vint au vilain; briement sanz demouree.
Et li a dit “Preudons; que te plais et agree”
“Je vous pri que ma fille; puist estre mariee.
Au filz du grant prevost; que l'en dit d'Aquilee.

Qu'elle est belle et plaisant et gracieuse et sage.
Courtoise a toute gent. en li n'a point d'outrage”
“Dedenz .xl. jours; iert fait ce mariage.”
Dist la voiz au vilain. “Sers Dieu de bon courage”

Tout ainssi li avint; comme la vois li dist
Dedenz .xl. jours a femme la requist
Volentiers li donna point ne li contredist
En celui mariage grant lignage conquist

Et quant le vilain vit que il fu si montez
Onques n'en rendi Dieu ne grace ne bontez
Aincoiz dis a sa femme “Or sui ge surmontez
Car mon filz est evesque; sus touz sui honourez.”

Le vilain mescheant fel fu et plain de rage
Si a dit a sa femme “Plus n'irai au boscage
Pour parler a la vois j'ai assez heritage
Si sui riche d'amis d'avoir et de lignage”

“Si ferez” dist sa femme “Vouz en yrez au bois
Quant l'an sera passé; pour parler a la voiz
Bel et courtoisement; a li congié penrois.
Et li dites moult bien; a li plus ne venrois.”

Le vilain qui nul bien. ne nul honour ne sot
Quant l'an si fu passez; au plus tost que il post
Mont sus .i. cheval. .II. serjanz o li ot.
Au bois s'en est venuz si apella “Mellot”

Par grant outrecuidance; mellot l'a appellé.
La voiz saut sur .i. arbre. si a a lui parlé.
Le vilain li a dit; “Pourquoi es haut monté.”
“Pour ce que ton cheval; m'eüst tost defoulé.”

Le vilain li a dit; par sa male aventure.
Com cil qui estoit plains; de mauvaise nature
“Mellot je pren congié; je n'ai plus de toi cure.
Car je sui riches homs d'avoir a desmesure.”

La voiz li respondi “Vilain fus vilain soies
Il ne t'anuioit pas; quant tu au bois venoies
Ton asne devant toi et tes sommes vendoies
Chascune .vi. deniers plus avoir n'en pooies.

A la premiere annee venis moi faire enclin.
Doucement m'apellaz; ha; mon seignour Merlin.
Mais la seconde annee; fu ton cuer si mastin.
Que tu me deis sire; por moi metre a declin.

Ton fel cuer orgueilleus; plus celer ne se pot.
Puis m'apellas Merlin; or m'apelles Mellot
Je te di de certain; briement a .i. seul mot.
C'onques en toi bonté; ne courtoisie n'ot.

Or samble que tu soies. roy d'une royauté;
Vers Dieus et vers les povres; as fait desloiauté.
Tu as esté vilain; plain de grant cruauté.
Briement te ferai povre; ce sera loiauté.”

Le vilain s'en retourne; a qui il n'en chalut
De ce que la voiz dist; certes riens il ne crut.
Mais sa fille et son filz; en poi de temps morut
De la mortalité; durement se dolut.

Onques son grant orgueil; pour cela n'oublia.
Car en sa grant richesce durement se fia.
Son seignour terrien .I. autre guerroia
Son meuble y despendi; dont moult li anuia.

Quant sa guerre ot finee si li failli deniers.
Ses celiers trouva vuis; et trestous ses greniers
Lors li fu endité; que son prevost Reniers
Si en avoit assez. mes n'estoit pas maniers

De faire courtoisie a nului ne bonté.
Le sire respondi; “Du mien est haut monté.
Il n'a pas de se mes rentes s'anee a moi conté
Mais je l'avrai tantost; s'il me plaist desmonté.”

Le sire le manda mil livres li requist.
Le vilain respondi voiant touz et li dist.
Qu'il n'avoit nus .denier. que ailleurs en querist
Le sire fu dolant; quant il le contredist.

Car il li toli tout muebles et heritages
Quant ce voit le vilain; a poi que il n'esrage.
Car il li toli tout et rentes et mainnages.
Lors se plaint tout a droit; de son vilain domage.

“Hé laz” dit le vilain; “J'ai perdu mon avoir
Et mes enfanz aussi dont fusse en grant pooir
N'ai pas creü la voiz si n'ai pas fait savoir.
Je m'en puis orendroit; trop tart apercevoir

Je voudroie morir quant me souvient
Car l'un meschief sus l'autre. soudainnement me vient
Pour faire mon labour. .I. asne me couvient.
Maudite soit la vie; qui sus terre me tient.”

Le vilain mescheant fist tant qu'il ot deniers
Dont .i. asne acheta s'ala au bois arriers
Car tel avoit esté son usage premiers
En celle povreté; se morut li aniers

Je puis bien tele gent au chien comparagier
Quant le chien a charoingne; plus qu'il n'en puet mengier.
.I. autre ne lairoit par devant li rungier
Ainz l'abaie et rechine com deüst esragier

En cest example ci; doit bien chascun entendre
Ceuz qui grant orgueil veulent en cest monde entreprendre
Car Diex les fait tantost. du haut au baz descendre
Qui bien sages seroit il devroit ci entendre.

Et pour ce se doit on mener si sagement.
Quant Diex des biens nous donne assez et largement.
Qui nous ouvron au monde et vers Dieu sagement
Jhesucrist ait nos ames au jor du jugement.