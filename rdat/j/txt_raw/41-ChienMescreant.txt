A toutes bones gens qui ont entendement
Qui croient Jhesucrist et le saint sacrement
Doit on par bon example mectre et apertement
Les vertus que il fait a tous generaument

De li avons vertus c'est trestout verité
Et si nous racheta quant il fu tormentez
Des Juis en la crois por nostre sauveté
Et nous mist hors d'enfer de la grant obscurté

Tous le devons nous croire par bone entencion.
Car il souffri pour nous en la crois passion.
Qui ainsi ne le croit c'est sa dampnation
Jamais s'ame n'avra vers Dieu redemption

Et qui ne croit ainsin que son corps proprement
Fust mué ou saint pain dont on fait sacrement
S'ame sera dampnee au jor du jugement
En la maison d'enfer prendra herbergement

Bone gent je vous veil moustrer une examplaire
Qui est bon a oir s'il vous plaisoit a taire
Et si en porriez l'amor de Dieu atraire
Car il fait bon lessier le mal por le bien faire

En la Vie des peresEscript en parchemin
Trouvons nous que .ii. homes qui estoient voisin
Estoient bien ensamble dessi a cele fin
Que li uns si mescrut par le dëable engin

Et l'autre fu preudons si vous dirai comment
Car il se confessoit par bon entendement
Et si crut bien en Dieu et ou saint sacrement
Et l'autre n'i voult croire ce fu son dampnement

Ce fu a unes Pasques c'on se doit confesser
Et faire penitance pour sa vie amender
Et netoier son cuer ou son Dieu doit entrer
Qu'en l'arbre de la crois lessa son corps pener

En icele jornee que je vous conte cy
Resuscita de mort celui qui tant souffri
En l'arbre de la crois au jour du vendredi
Et le sanc de son corps de .v. plaies issy

Qui ne le croit ainsi je vous di de certain
Des oevres au dëable a il le corps tout plain
Nous le devons tuit croire car il est souverain
Et sont toutes vertus issues de sa main

Li uns de ces .ii. homes dont je vous parolé
Il creoit fermement c'est fine verité
Et l'autre si fu si du dëable tempté
Qu'il ne crut pas qu'en pain fust le sien corps mué

Celi qui ce ne crut si s'en vint au preudon
Si li dist “Bien veigniez venez en en maison
Si vous desjunerez avec moi d'un chapon
Nous avons trop juné il en est bien saisons”

Celui qui fu preudons si fu tous merveillans
De ce que son voisin li aloit devisans
Il hauca sa main destre si s'en ala seignant
Et puis si li a dit “Vous estes mescreant

Il est hui la jornee que l'en doit recevoir
Le corps Nostre Seigneur ce devons nous savoir
Qui ne le croit ainsi je le vous di pour voir
Il n'a pooir jamais de paradis avoir

Alons en au moustier et si le recevron
Si serons hors des mains a l'ennemi felon
Quant serons revenus si nous desjunerons”
Le mescreant respont “Par ma foy non ferons

Que ce soit le corps Dieu je ne le croirai ja.
J'aimme miex mon chapon qui est rosti pieca.
Se vous me volez croire mengié sera bien ja.”
Quant li preudons l'oÿ tout le corps li trambla

“Sire” dist li preudons “Estes vous hors du sens
Qui avés le cuer plain de si malvais porpens
Mais alons au moustier avec ces autres gens.
Recevoir nostre Dieu car il en est bien tens.

Et si gardez pour Dieu que soiez bien confez
Et repentans aussi des pechiez qu'avez fez”
Li mescreans respont “Or n'en parlez jamez
Mon chien mengeroit bien trestous ceulz qui sont fez”

“Sire” dist li preudons “Vous dites grans folie
Muez vostre pensee por Dieu le Filz Marie
Et si vous confessez et amendez vo vie
i en avrez de Dieu la pardurable vie

C'est tout voir que son corps voult il en pain muer”
Le mescreant respont “Or me lessiez ester
Qui en vouldroit mon chien .IIII.mile. doner
Il les mengeroit bien sans son fain saouler

Je ferai gageure a vous se vous volez”
Et li preudons respont “En la paume l'avez”
Adont fierent en paume gage furent livrez
Or entendez miracles se croire les volez

“Compains” dist li preudons “A vous me sui gagiez
Vo chien ne mengera ne .I. ne la moitié”
Li mescreant respont “J'en sui orés moult liez
Vous ne garderez l'eure mon chien l'avra mengiez”

“Compains” dist li preudons “Savez que nous feron
Moy et vous tous ensamble au moustier en yrons
Et nostre Sauveur au moustier recevron
Vous garderez le vostre dessi a vo maison.”

“Et je le ferai tost” li mescreans a dit
Adont vont au moustier sans nisun contredit
Chascun a receü le cors Dieu Jhesucrist
Et puis sont retorné sans prendre plus respit

Le mescreant y vint qui pas ne demora
Ains le tint en sa bouche moult bien et enserra
Ce fu de par le dëable qui ainsi le tempta.
Mais ancois qu'il soit vespres son loier en avra

Seigneur cel mescreant dont je vous conte cy
Avoit si doctriné son chien et si norri
Que quanqu'il commandoit a faire riens por li
Il le faisoit tantost et couroit avec li

Li mescreans s'en vint en sa maison tout droit
Il met main a sa bouche ou le corps Dieu estoit
Et il l'en a trait hors car avoir le voloit
Por donner le au chien qui mengier le devoit

Li preudons et mescrant a l'ostel sont venus
En une chambre entrerent por estre miex repus
Il ont pris de l'estrain a terre l'ont mis jus
Une blanche touaille ont mise par dessus

Quant la touaille fu sus l'estrain entendue
Li mescreans sault sus n'i a fait atendue
Le Corpus Domini sus la touaille rue
Et cuide que son chien erranment le menjue

Non fera de certain ja Diex nel sousferra
Car il est si puissant que faire le porra
Et pour moustrer example au peuple le fera.
Ainsi li plest et veult et tout ainsi sera.

Le mescreant se lieve que plus n'y atarja
Son compaignon apele “Biau sire venez ca
J'ai gaaignié a vous vous le verrez bien ja
Que ne garderez l'eure mon chien le mengera”

Et li preudons respont “Or tost apertement
Faites venir le chien tost et isnelement
Je me fi tant en Dieu et ou saint sacrement
Qu'il ne touchera ja a lui ne tant ne quant”

Quant li mescreans l'ot son chien a appellez
“Vien avant biaus amis” ce dit li forsenez
“Et si le menju tost n'i ait plus demorez”
Le chien sailli avant mais n'i a adesé

Le mescreant son chien seconte fois apele
Et le chien vint a li qui de paour sautele
Il a pris a .ii. mains devant lui une astele
Le chien en a feru tres par mi la cervele

“Par Dieu” fait il au chien “Maintenant mengeras
Yce tantet de pain ou tu le comperras”
Le chien prent au musel qui de batre fu las
Vers le corps Dieu le touche mais il ne le print pas.

Ains s'est maintenant trait arrier apertement
Quant son mestre le vit flairier le si forment
Il resault au baston a ses .ii. mains le prent
Le chien en a batu moult angoisseusement

Quant le chien a veü qu'il n'i avra duree
Il regarde son mestre comme beste desvee
A lui s'en est courus tantost gueule baee
Par la gorge le prent si li a entasmee

Le chien a pris son mestre par la gueule tout droit
Il l'a estraint forment et si fort le tenoit
Qui l'estrangle en sa chambre ainsi Diex le voloit
Que l'ennemi l'emprist que deceu l'avoit

Le mauvais en enfer l'ame de lui porta
Le preudons fu ilec qui de paour trambla
Adont s'est avisez que au prestre ira
Et confaite gajure trestout li contera

Chieus le prestre est venus tost et delivrement
“Sire” dist il au prestre “Por Dieu omnipotent
Ainsi m'est avenu sachiez certainement
J'ai paour que n'en soie repus vilainement”

Quant le prestre a oÿ le preudomme parler
De la hydeur qu'il ot commenca a trambler
A la justice ala la parole conter
Porce que le preudomme en voloit descorper

Quant le prevost oÿ tel parole retraire
Il a dit au provoire “Sire que volez faire”
Le prestre respondi “C'est moult bel examplaire
Que Diex nous a moustré le dous Dieu debonnaire

Prevost” ce dist li prestres “Alons et moy et vous.
Si mousterrai l'example a toutes et a tous”
Et li prevost li dist “Sire si ferons nous”
Adont d'ilec s'en part durement angoissous

A l'ostel sont venu chascuns laiens entra
Le prestre si regarde la touaille avisa
Ou le cors Dieu estoit que la Virge porta
Il le prent a ses mains au prevost le moustra

Quant le prevost le vit si fu tous esbahis
“Sire” ce dist le prestre “Je vous requier mercis
Or regardez de ca cest homme qu'est murtris
Onques mais en ma vie si lait mort je ne vis.”

“Sire” ce dit li prestres “Je vous di de certain
Qu'il avoit du dëable le corps norri et plain
Andeus s'en sont torné ambedeus main a main”
Si fist on la justice quant vint a l'endemain

La justice fu faite tout le pueple le vit
Et le prestre a pris le corpus Domini
Si le moustra a tous et grant sermon leur fist
Au moustier l'en porta ou corporal le mist

Pour ce vous di je bien a tous communement
Car qui ne croit en Dieu et ou saint sacrement
Son loier en avra au jour du jugement
Jamais s'ame n'avra vers Dieu rachatement

Qui mauvais maistre sert ainsi est il servi
Mais qui sert le corps Dieu qui de virge nasqui
En paradis li est son hostel establi
Lassus avec les anges est porté et ravi.

Celui doit on servir et au soir et au main
Qui le sien corps mua et en vin et en pain
Et si forma Adam et sa moillier Evain
Et souffri mort en crois pour le pueple humain

Si prions tous et toutes a la Virge Marie
Si vraiement com Diex li dona seignorie
De conforter tous ceulz qui l'avroient servie
Que racorder nous veille envers le fruit de vie