Vous qui volez oir retenir et aprendre
.II. examples moult biaus ou il n'a que reprendre
Diex doinst que je les puisse recorder sans mesprendre
Et nous gart du malvais qu'il ne nous puist sousprendre

La premiere example vus dirai sans mentir
Or metez tous et toutes les cuers a retenir
Car aincois que de vous me doie departir
Vous dirai je tel chose dont grans biens puet venir

La divine Escripture nous en fait mencion
D'un preudomme jadis qui en devotion
Prist les draps et le pain d'une religion
En Nostre Dame mist toute s'entention.

En Nostre Dame amer mist son cuer et s'amor
Devant son dous ymage estoit et nuit et jor.
De la haire vestir souffri paine et dolor
De jeuner de veillier ot tainte la coulour

En la Mere Dieu ot son cuer si afichiés
Qu'il amast miex avoir tous les membres trenchiez
Que il la parjurast ne n'en fust entechiez
Mais d'une male tache fu son corps entechiez

Le convers que je di dont je fais remembrance
Por riens ne pooit croire ne n'avoit esperance
Qu'yaue benoite eüst ne vertu ne puissance
Et disoit que ja jor il n'i avroit creance

Quant li prestres getoit l'yaue par le moustier
Ja cil ne l'aprochast ains s'en traioit arrier
En son propos disoit “Ja ne me quier moillier
Car je n'ai pas fiance qu'el me peüst aidier”

Lonc temps a li convers ceste vie menee
Diex qui scet de chascun le cuer et la pensee
Volt que la ferme foy fust en son corps entee
Et la malvaise fust toute de lui ostee

Li dous roys glorieus qui tout scet et tout voit
Si voult moustrer que force l'yaue benoite avoit
Et porquoi establie en Sainte Eglise estoit
Dont chascuns Crestiens arrouser se devoit

Un jour fu li convers en sa chambre tous seulz
En saluant la Virge d'un salut gracieus
Devant lui vit venir .I. grant porc moult hydeus
De l'autre part regarde si en va choisir .II.

Devant li en po d'eure en vit plus de .vc.
Chascun estoit plus noir que pois ne arremens
Le convers assaillirent environ de tous sens
Por ce qu'il le voloient devourer a leurs dens

Onques n'i ot celui qui le peüst touchier
Jusqu'a tant que le mestre vint tout au derrenier
.I. croc de fer portoit moult grant cel adversier
Droit au convers s'en sault si le va acrochier

A terre l'abatirent li autre l'aprochierent
Lors prennent le convers et si le defoulerent
Li uns encontre l'autre laidement le geterent
Et d'orribles tourmens forment le tourmenterent

Li convers en son cuer nostre Dame apela
Et l'Ave Maria en son cuer recorda
“Hé” fait il “Douce Dame que chascuns prier doit
Se ne me secourez je morrai orendroit”

Ce fu par le voloir le Pere tout puissant
Pour celi chastier des cele heure en avant
Mais la Virge Marie pria tant son enfant
Qu'ele peüst secorre et vengier son sergent

“Faites vostre voloir mere” ce dit Jhesus
Lors descendi la Dame de paradis lassus
Entre les ennemis qui estoient ca jus
Si tost comme il la virent chascuns fu esperdus

La douce Mere Dieu le convers garanti
Onques puis ne touchierent a lui li ennemi
Quant li convers la vit si li cria merci
“Ha;” fait il “Douce dame aiez pitié de mi

Dame se j'ai meffait n'a vous n'a vostre enfant
Je me veil amender de ce jour en avant”
Ainsi com li convers va la Dame loant.
Li abbes et .iii. moines passoient par devant

Li abbes regarda si choisi le convers
Qui estoit en sa chambre estendu tout envers
Le corps ot tempesté et plus noirs fu que fers
Grant hideur ot li abbes quant il le vit si vers.

Lors le firent couchier si le font confesser
Et puis aprés le corps nostre Seignor donner
L'yaue benoite prirent dessus lui a geter
Dont n'i ot ennemi qui peüst demourer

Quant li convers les vit issir de la maison
Lors commence a huchier a moult haute raison
“Getez yaue benoite partout a grant foison
Li ennemi s'en fuient ne m'ont fait se mal non”

Quant li abbes l'entent s'ot grant merancolie
Que cilz ne feust fox et plain de frenesie
Et dont li demanda et son fait et sa vie
Et li convers li conte qui ne li cela mie

Tout ainsi li conta comme il fu abatus
Et comment par la Dame ot esté secourus
Et de l'yaue benoite la force et la vertus
Par quoi li ennemis s'en estoient issus

Des los ot li convers ferme foy et estable
Que l'yaue benoite est et bone et porfitable
Envers Dieu s'amenda le Pere esperirable
Dont il conquist des ciex la joie delitable

Le secont des examples vous veil ramentevoir
Ainsi con les sains peres le nous font assavoir
Que jadis fu uns hons riches de grant avoir
Qui onques de bien faire n'ot talent ne voloir

Onques en son vivant aumosne ne donna
Ne de biens qu'il eüst povres n'en amenda
Por tant qu'il le sceüst tant que Diex l'espira
Par .i. moult bel example. si con vous orrez ja.

Car Diex qui est a tous vrais secours et amis
Le volt geter et traire des mains aus ennemis
Une nuit en son lit estoit si endormis
Con cil qui n'avoit pas le sien cuer a Dieu mis

En son dormant sonjoit qu'il li prist si grans fains
Par po qu'il ne menjoie par destrece ses mains
Par rage de famine estoit si fors estains
Qu'il ne pooit aler tant estoit son cuer vains

En cele avision que cil ainsinc estoit
Par delez .i. jardin fermé de murs estroit
De tous les fruis du mond en ce jardin avoit
Avis li fu c'uns anges tout le vergier gardoit

Cil qui ainsi sonjoit qu'i avoit tel famine
Vers l'ange qui gardoit tout le fruit s'achemine
Par amours li a dit et doucement l'encline
Que du fruit du jardin li doinst par amors fine

La garde respondi “Je ne t'en donrai pas
Mais se tu y vois fruit de quoi l'arbre plantas
Entres ens si en quers tant comme tu voudras.
Se riens n'i as planté vas t'en isnelepas”

Le fameilleus respont dolant a raison basse
“Certes je n'i voi riens que je onques plantasse
Il me fu bien mestier que .i. seul li donnasse
Par quoi a mon besoing a ma fain en menjasse”

La garde respondi quant elle ot escouté
“Amis cilz vergiers est tous fais de charité
Puis que tu n'as dedens nule chose planté
Tu n'emporteras riens se ne l'as aporté

C'une toute seule ente dedens planté eüsses
Sans congié de nului du fruit mengier peüsses
Et a ton abricel moult bien aler peüsses
Nul ne t'en destornast tant aler y sceüsses”

A ce mot sans plus dire le fameilleus s'esveille
De ce qu'il ot songié li vint a grant merveille
Son cuer vers Jhesucrist de prier s'apareille
A Dieu et a sa mere en plorant se conseille

“Ha;” fait il “Haute Dame fleur de virginité
Dame priez por moy la sainte Trinité
Que mon cuer soit empli de vraie charité
Car j'ai trop longuement vescu en vanité

Bien m'en sui parceus ennuit en mon dormant
C'onques je ne fis bien en trestout mon vivant
Mais se Diex par sa grace me lesse vivre tant
Je ferai .i. vergier merveilleusement grant”

Ainsi li riches hons fu en cele pensee
Quant ce vint au matin que la nuit fu passee
Partout a fait crier c'on viegne a sa donnee
Lors fu de son avoir povre gent confortee

Des lors toute sa vie grant aumosne donna
Et par grant sapience de bons arbres planta
Quant il fu trespassez le fruit en retrouva
Dont Diex l'ame de lui et ciex reprouvenda

Tout ainsi doit chascuns son vergier establir
Et planter arbrissiaus dont bons fruis puet venir
Y puet a son besoing hardiement cuillir
Nulz selonc son pooir ne s'en doit repentir

Par menues aumosnes aus povres gens donner
Puet chascuns et chascune son jardignet planter
Par quoi en l'autre siecle qui tous jors puet durer
Puist on priveement son bienfait retrouver

Or prions de bon cuer a la haute roynne
Qui porta le Filz Dieu par la vertu divine
Qu'ele prie pour nous au tres dous roy hautisme
Qu'i nous otroit s'amour qui tant est bone et fine 

.Amen.