L'escripture tesmoingne et nous fait asavoir
Que chascuns et chascune qui a sens et savoir
Doit en sa plaine vie faire si son devoir
Par quoi il puist aler en paradis seoir

Car nus ne set le jour ne l'eure qu'il mourra
Ne nus ne set quel part l'ame de lui ira
Au destroit de la mort quant du corps partira
Dieus nous fist et desfait et tous nous desfera

Chascun i doit penser qui a entendement
Qu'il nous couvient passer par la mort qui tout prent
Car nus ne puet vers lui avoir desfandement
Pour ce doit on a l'ame querir son sauvement

Ainsi com firent ceuls dont vous m'orrez retraire
Ou chascun pourra penre .I. moult bel essemplaire
Je le recorderai s'il ne vous doit desplaire
Que Dieus nous doint s'amour et sa voulenté faire

Trois moult nobles chanoines furent au temps jadis
Qui estoient moult riche et enforcié d'amis
Et s'estoient preudomme  et en fais et en dis
De bonté de largesce avoient los et pris

Et tant que chevauchoient ensemble a .i. matin
Par mi .i. cemetiere tornerent leur chemin
Pour les ames des corps prierent de cuer fin
Au roi qui touz jours iert et qui ja n'avra fin

Li ainsné de ces trois commanca a penser
Que parmi celle mort les couvendra passer
En sen ce pourpensa et prist a soupirier
Grant piece chevaucha c'onques ne pot parler

Et li autre doi furent en itelle pensee
L'un ne parla a l'autre de prés d'une luee
Li ainsnés a premiers sa raison devissee
Lors chevauchent ensemble s'ont leur raison contee

“Seigneurs par celle foi que vous a Dieu devez
Or me dites pourquoi estez si tres pensez”
“Voulentiers” dist li uns “Mes vous me redirés”
Par quel miracle estez ci abomés”

Cil respont “Biau compains ne vous mentirai mie
Je pense qu'il n'est nulz qui ne perde l'ame
Tous nous couvient mourir comment que chascun die
Il n'est nus que la mort ne face departie”

Li autre respondi “Conpains vous dites voir
Tous nous couvient morir chascun le puet savoir
Il n'est si grant richesce qui nous i puist valoir
Chascun qui sages est s'en puet apercevoir”

Les .iii. chanoines furent ensemble d'un acort
Touz furent du courage de penser a la mort
“Seigneur” dis li ainsnés “Entendez mon recort
Toute ma conscience me reprent et remort

Je weil laissier richesce et penre povreté
Et servir Jhesucrist en fine loiauté”
Li autre respondi “J'en ai grant voulenté”
Le tiers dist “Aussi veu ge maintenir loyauté”

Les .iii. compaingnons si d'une aliance
Et firent envers Dieu si tres ferme acordance
De vivre en povreté et sousfrir grant penance
Par quoi de leur pechiez eussent acordance

Et distrent que jamés il ne retorneront
Ainz iront en essil sainte vie merront
A Vaucler l'abaie leur chevaus laisseront
Leur robes leur deniers pour l'amour Dieu donront

Ainsi comme il le distrent le firent bonnement
A Vaucler l'abaie s'en vont isnelement
Leur robes leur deniers donnerent au couvent
Chascun d'un gros burel se vesti povrement

De la se departirent si sont acheminé
Quant vint a l'endemain sise sont dessevré
Au departir pleurerent si sont entr'acolé
Deleur nons saige bien dire la verité

Li uns ot non Felix ainsi l'apeloit on
Cil ala demourer tout droit a Besancon
La sousfri povreté en grant devoscion
Et du secont aprés vous dirai je le non

Il ot non Dieudonné outre mer s'en ala
En Jerusalem fu grant piece i conversa
Tout droit en Antioche li autres s'en ala
La devint il reclus sainte vie mena

Il ot non Bonniface la fist sa demouree
Moult bon los i queilli de ceus de la contree
Dieu servi et sa Mere de cuer et de pensee
A Felix son compains ferai ma retornee

A Besancon ala moult fu bonne sa vie
D'orgueil ne de boban n'ot talent ne d'envie
Pourement se maintint ainsi comme en folie
Les enfans li faissoient assez grant vilonnie

La boue li getoient et savates et fiens
De quant que li faissoient ne dissoit nule riens
Plus de .vii. ans entiers ne mengoit nulle riens
Quant il vouloit mengier il le toloit aus chiens

Toutes les nuis aloit en une viez chapelle
La servoit Jhesucrist et la Vierge pucelle
Sus les pierres gissoit en pure sa cotelle
La fist tel penitance qui li fu bonne et belle

Au temps que je vous di avoit a Besancon
.I. riche chevalier et de moult grant renon
Entre lui et un prestre orent moult grant tencon
Et plaidierent ensemble ne sai par quel raison

Le chevalier perdi par loial jugement
Le prestre le fist metre en escommenjement
Le chevalier estoit orguilleus malement
Auprestre ne daigna obeir nullement

En escommenjement vesqui et en ordure
De li faire rasoudre n'avoit talent ne cure
Ens el mousier entra courouciez en ardure
Le prestre pour chanter ot pris sa vesteure

Ainsi comme il vouloit la messe commancier
Le chevalier atrait .I. branc forbi d'acier
Du prestre s'aprocha le chief li va trenchier
Et par devant l'autel le fist jus trebuchier

Le chevalier s'en tourne plus n'i fist demouree
Au prestre qui fu mors fu moult grant l'asemblee
Au moustier Saint Lorens ont la fosse cavee
Li ami de par li on grant doulour menee

Le chevalier s'apense qu'il se veut amender
Tantost au penancier ala pour confessier
Tous ces pechiez li conte ne li volt riens celer
Cil dist qu'il ne le puet nullement conseillier

Le chevalier s'en tourne courouciez et plain d'ire
A l'arcevesque ala sa conscience dire
L'vesteure li dist “Alez vous ent biausire
Car je ne vous pourroie aidier de tel martire

Alez a l'apostole qui vous conseillera
Car il est Dieu en terre moult bien vous asoudra”
Le chevalier a tant d'ilecques s'en torna
A l'apostole vint tout son fait li conta

Quant le chevalier ot tout son fait raconté
De l'escommingement ou il ot tant esté
Et du prestre qu'il ot devant l'autel tué
Le pappe le regarde puis li a demandé

“Biaus amis pour quel cas tuas tu le preudomme
Le pechié est si grant que je n'en sai la somme
Qu'au servise de Dieu tu tuas la personne
Qui couchoit et levoit celui qui tous bien donne

Tu demourras hui mes et je m'avisserai
Et demain au matin je te conseillerai
Et selonc le pechié penance te donrai”
Le chevalier respont “Voulentiers le ferai”

Le chevalier sen part le pappe s'avissa
Il meismes son cors le servisce chanta
U secré de la messe au cors Dieu demanda
Comment au penancier penitance donra

Le Roi de paradis entendi sa priere
.I. angre li tramist qui giete grant lumiere
.I. brief li aporta et li dist la maniere
Quant le pappe le voit si a levé la chiere

Dedens le brief trouva ce que Dieus li mandoit
Comant en Antioche celui envoieroit
Parler a Bonniface qui reclus i estoit
Grant paine et grant travail sousfrir li couvenoit

Quant ce vint l'andemain le chevalier revint
Quant il coisist le pappe simplement se maintint
La lectre de par Dieu en sa destre main tint
Quant le pappe le voit de li bien li souvint

“Biaus filz” ce dist le pappe “Tu iras outremer
En la cist d'Entioche a un home parler
Il a non Boniface se tu le veus trouver
Il te pourra moult bien de ton fait conforter”

Le chevalier lentant si fu moult esmaiez
A l'apostole a dit dolens et courrouciez
“A cil plus grant povoir la ou vous m'envoiez
Que vous qui estez Dieu en terre touz jugiez”

Le pappe respondi “Dieu le veult et commande”
“Sire dont irai je puis que Dieu le me mande”
A ce mot s'en parti et le congié demande
Quant il fu loins de Romme s'entra en une lande

Maint sauvage pais trouva et mainte roche
Quant il fu outremer s'ala en Antioche
Des esperons tranchans souvent le cheval broche
Parmi .i. grant bocage ou ces dras li acroche

Quant vint en Antioche bonniface trouva
Devant lui s'agenouille a lui se confessa
Tous ces pechiez li conte li sains hons l'escouta
Au chevalier a dit “Amis entendez ca

Vous demourrés hui mes de ci ques a demain
Se Diex plest noste Pere qui est roi souverain
Qui ciel et terre et mer et tout a en sa main
Ce que je vous dirai ne sera pas en vain”

Le chevalier s'en part le preudomme demeure
Tantost s'agenouilla maintenant ens en l'eure
Souvent reclainme Dieu des ieus tenrement pleure
Pour le pecheeur prie que Jhesus le sequeure

Jhesucrist par son angre li a tantost mandé
“Di a ce chevalier s'il veult avoir santé
Voit en Jerusalem parler a Dieudonné”
A tant s'en part li angres a Dieu l'a comandé

Quant vint a l'endemain que la nuit fu passee
Le chevalier revint qui fu en grant pensee
Boniface a la besoigne contee
Ainsi com Dieus vouloit qu'elle fust ordenee

“Vous en irés” dist il “Droit a mon compaignon
Cil vous conseillera car il est moult preudom
Dedens Jerusalem en sa conversion
Or le me saluez et li dites mon non”

Lors li bailla enseigne qui fu bonne et certaine
Moult fu au chevalier celle voie grevaine
En Jerusalem vint moult i sousfri grant paine
Dieudonné i trouva qui sainte vie maine

De par son compaignon tantost le salua
Quant Dieudonné l'antant grant joie demena
Le chevalier a lui tantost se confessa
Le preudomme li dist “Dieus vous confortera”

Le preudom sa priere fist envers Jhesucrist
Et Dieu tout maintenant son angre li tramist
Qui le reconforta et doucement li dist
“Li Rois du ciel te mande salut par cest escrist

Di a ce chevalier qu'il voit a Besancon
Et si mande salus felix ton compaignon
C'est cil qui li donra sainte sauvacion
Par autre homme ne puet avoir loial pardon”

Li angles s'en parti sa raison a finie
Le chevalier revint qui ne s'oublia mie
Dieudonné li a toute la besoingne noncie
Et de son compaignon li a compté la vie

Comment n'en quel maniere il le pourra trouver
La semblance de li li va toute conter
“A li vous couvendra dignement confesser”
Le chevalier l'entant si commance a penser

Et quant il ot pensé si dit moult cruelment
A Dieudonné a dit “Or me va malement
Arcevesque ne pappe n'ont tant de hardement
Qu'il me puissent asoudre ne donner sauvement

Ne vous ne vos compains ne me povez aidier
Et vous me revoulez a .i. fol envoier
Que li enfant dechacent et se gist ou fumier
Et tost le pain au chiens quant il le veult mengier”

Dieudonné li a dit “Or ne vous esmaiez
Que jamés par autre homme ne serez conseilliez”
Tant li dit Dieudonné que cilz c'est otroiez
Et qu'il ira au fol parler moult voulentiers

Le chevalier s'en part a la voie c'est mis
Jusques a Besancon ne s'i est alentis
Tant quist par la cité qu'il a trouvé Felix
Qui des enfans estoit vilainnement laidis

Le chevalier se prist forment a demanter
Comant n'en quel maniere le porra comforter
Si ordeius personne comme il voit la ester
Jamés a tel persone n'ira merci crier

Or oez l'aventure que Dieus i demoustra
Quan que le chevalier dedens son cuer pensa
Felix sot sa pensee pres de li s'aprocha
Maintenant li raconte et tout li devisa

“Sire” ce dit Felix “Vous avez tel pensé
Vous ne daingniez a moi dire vostre secré
Mes compaignons me mandent salus et amisté
Par vous mais vous m'avez malement en vilté”

Adont sot bien li sires qu'il estoit de par Dieu
Tantost se departi et deguerpi le lieu
Et li preudom demeure qui avoit le cuer pieu
Sachiez qu'il n'ot en lui feste soulas ne gieu

Or entendez pour Dieu .I. moult bel essemplaire
De Felix le saint homme qui tant sousfri de haire
Qui de l'orgueil du monde n'ot talent ne que faire
Il vont par penitance l'amour de Dieu atraire

Le chevalier estoit soigneus de li guetier
Au soir le vit entrer en .i. gaste moustier
Si tost comme il fu ens s'ala agenouillier
Par devant une ymage pour Damedieu prier

Le chevalier regarde toute la contenance
Comment Felix prioit la Dame de vaillance
Et comment de son corps li fessoit obligence
Sa coupe debatoit par moult grant repantence

Dusques a mienuit que somme l'abati
Fu devant Nostre Dame ainsi com je vous di
Quant ne pot plus veillier tous vestuz s'endormi
La douce Nostre Dame des sains cieus descendi

Moult belle compaignie d'angles avecques lui
Devant Felix s'asemblent que il ne le sot mie
Tous li cieus estincele de la biaute de li
Liés fu le chevalier quant il vit tel mesnie

La douce Mere Dieu .I. oreillier a pris
Desous le chief Felix moult doucement l'a mis
Felix ne le sot mie qui estoit endormis
En depriant la Dame a qui il fu amis

Quant la Vierge Marie ot servi son sergant
Es sains cieus remonta avec son dous enfant
Et Felix s'esveilla au point de l'ajornant
A coutes a genous va ces heures disant

Le chevalier tantost de Felix s'aprocha
Devant lui s'agenouille a lui se confessa
Et quant Felix le voit tantost l'araisonna
Et moult tres doucement vers lui s'umelia

Le chevalier li crie merci moult doucement
Ses pechiez li gehist de cuer devostement
Et Felix li respont moult debonnairement
“Je ne sui mie dignes de tel pardonnement

Mais revenez demain et je deprierai
A la douce Marie de bon cuer et de vrai
Qu'elle ait merci de vous car je sui en esmai
Comment n'en quel maniere je vous conseillerai”

Celle jornee ala et la nuit fu venue
Felix de Dieu prier a voulenté eue
En la chapelle entra s'a l'image veue
L'iaue de cuer li est parmi les iex courue

Devant lui s'agenouille en grant devocion
“Fleur de virginité qui par anoncion
Portas le Roy des rois qui souffri passion
Tu sauvas Daniel en la fosse au lyon

Dame vostre dous non doit on par tout loer
En quel lieu que ce soit ou en terre ou en mer
Vous estes l'escharboucle qui puet enluminer
Les cuers des fins amansQui vous veulent amer

Dame vous estez celle qui n'a point de pareille
Quar vous estez la fleur qui nasqui de la treille
De quoi li roisins vint dont la goute vermeille
Racheta tout le mont belle en fu la merveille

Dame de doucour de toute bonté plaine
Priez vo dous enfant qu'i a droit port nous maine
Et si nous donnez dame voulenté si certaine
Que nos ames ne sueffrent en enfer la grant paine

Vierge Dame des vierges je vous pri et requier
Donnez moi essemplaire de celui conseillier
Qui envers vous se veult de ces maus aquitier
Et envers vostre enfant ses mesfais adrecier

Dame je vous requier et de cuer vous apelle”
A ce mot descendi la Roine pucelle
Droit devant le preudomme dedens la viez chapelle
De la biauté de li touz li lieus estincelle

La douce Mere Dieu c'est a li demoustree
“Preudons” dist Nostre Dame “Tu m'as tant apellee
Di moi hardiement trestoute ta pensee
Toute ta voulenté ferai sans demouree”

Quant Felix entendi la Roine de glorie
De joie tressailli si mua son memoire
A Nostre Dame a dit parole qui fu voire
“Ha; dame qui avez sus tout le mont victoire

Je vous requier merci fleur de virginité
Par qui li tenebreur orent joie et senté
Tresoriere de grace de sainte charité
Ou vous estez assise en la grant deité

Onques mais ne vous vi dame fors vostre ymage
De la biauté de vous tout mon cuer rasouage
Dame priez celui qui en vous prist hommage
Que li faus anemis ne nous face dommage”

Quant Felix ot ainsi la Dame saluee
Du chevalier li a la besoingne comptee
Comment n'en quel maniere s'ame sera sauvee
Lors li a Nostre Dame sa raison devissee

“Amis” dit Nostre Dame “Ses tu que tu feras
A la tombe le prestre le chevalier menras
Puis comjures le cors au miex que tu pourras
De par Dieu qu'il se lieve tost et isnellepas

Et il se levera saiches certainement
Quant il sera levés fai li comandement
Qu'asouille le chevalier de l'escommeniement
Et tu le rasoudra moult debonnairement

Quant le prestre avra rasous le chevalier
Puis le seingnes et beni si le refai couchier
De par Dieu qui tout fist et qui tout puet jugier
Quan que tu li diras fera sans atargier”

La douce Mere Dieu a ce mot s'en tourna
Avec son dous enfant es sains ciez remonta
Et Felis li sains homs tout par li demoura
Le chevalier s'en tourne quant le jour esclaira

A icelle jornee la Saint lorens estoit
La feste devoit estre ou le prestre gesoit
Pour le pelerinage moult de gent y aloit
Felix atandi tant porcession aloit

Quant la porcession fu hors du grant moustier
Felix par la main destre a pris le chevalier
Lez la fosse le prestre le fist agenouillier
Chascun s'i assembla et prist a merveillier

Devant trestout le pueple felix s'agenouilla
Ses mains joint vers le ciel jhesucrist reclama
Que tiex miracle moustre devant ceus qui sont la
Pourquoi aucuns pecherres vers Dieu s'amendera

Quant Felix envers Dieu ot faite sa priere
Le prestre comjura et dit en tel maniere
“Prestres u non de Dieu et de sa mere chiere
Lieve toi et si moustre a cestui belle chiere

El non de Dieu le Pere et de sainte Marie
Pardonnez a cestui haine et felonnie”
A ce mot devant tous c'est la terre partie
Lors se leva le prestre comme s'il fuist en vie

Quant le chevalier vit le prestre susciter
Des iex du chief commance tendrement a pleurer
De cuer crie merci pour sa vie amender
Devant trestout le pueple li va tout pardonner

Le chevalier rasout devant toute la gent
Aprés si li a fait felix commandement
“Prestres recouchiez vous tost et isnellement
Par les vertus de Dieu le Pere omnipotent”

Le prestre en sa fose entra sans demouree
Devant toute la gent qui la fu assemblee
Chascuns vit le miracle que Dieus out demoustree
Pour Felix qui servoit la vierge honnoree

Tuit cil de Besencon virent bien que Felix
Estoit amez de Dieu le Roy de paradis
A coutez a genous devant lui se sont mis
“Sire” font il “Pour Dieu aiez de nous mercis

Sire pardonnez nous que nous avons mesfait
Prenez ent la venjance ainsi comme il vous plest”
Et Felix respondi “N'ai cure de tel plait
Je le vous pardoins bien bonnement ce mesfait”

Felix a regardé la tres grant obligance
Que les gens li ont fait et la grant honnorence
De la ville s'en part plus n'i fist arestance
A Vaucler s'en ala faire sa demourance

La fu il recueillis en la religion
Et Diex lamma puis tant et sonha son non
Que puis fu arqueveque de toute Besencon
Par les bien que il fist acueilli bon renon

Tant vesqui en cest siecle qu'il l'estut trespasser
Or oez les miracles que Dieus voult demoustrer
Car ces .ii. compaignons qu'estoient outre mer
A celle heure meismes les couvint devier

Tous .iii. les compaignons a .i. jour trespasserent
Et a une seulle heure en paradis entrerent
Par les biens que il firent en paradis entrerent
Bonnes journees firent celle qui les porterent

Si prions touz et toutes a la Vierge Marie
Qui en ces flans porta le tres dous fruit de vie
Qu'il nous doint si ouvrer en ceste mortel vie
Par quoi aions des angres la sainte compaingnie