Tuit cil soient benei de Dieu et de sa Mere
Qui se trairont en sa et orront ma matere
Et leur doint le pardon qu'i donna a saint Pere
Quant il resut pour nous en crois la mort amere

Je vous weil une essemple amentevoir et dire
De bon essemple dire ne puet nus estre pire
Se cera d'un enfant qui ot painne et martire
Pour deservir l'amour jhesucrist Nostre Sire

Le pere de l'enfant estoit .i. riches hom
Deniers et heritages avoit a grant foisson
Voulentiers ot requis saint Jasque le baron
Une voie i devoit encore le preudom

Li preudom envieilli et fu en maladie
.I. sien filz apela ou durement ce fie
“Biau filz” dit le preudom “N'est pas drois que j'oublie
Le baron de saint Jasques tant com je soie en vie

Encor ne me sui mie du voiage aquitié
Ne du voiage faire ne serai aquitié
S'uns hons ne m'en aquite qui soit de m'amitié
Mes encor ies trop jones de quoi j'ai grant pitié

Le voiage est trop grans ne le pourroies faire”
Li enfez respondi qui fu de bon afaire
“Se je le fas pour vous ne me doit pas desplaire
Car Diex et li bons sains m'aideront a parfaire”

Quant li peres entant que li a dit son filz
Et li a fait sa feste belle fu a devis
Quant vint a l'andemain l'enfant s'en est partis

De l'or et de largent en porta grant foison
Son pere le convoie se fu drois et raison
Sa mere chiet paumee a la departoison
Si ami l'en ramannient arriere en sa meson

“Mon enfant” dit li peres qui fu en grant esmai
“Gardez bien ces .iii. pommes que je te baillerai
Par ces .iii. pommes ci tel sans t'aprenderai
Qui t'avra grant mestier entant que je dirai

Quant seras a chemin moult de gent troveraz
Bien sai qu'avec aucuns tu t'acompaingneras
Ainz que t'i acompainez tu li demanderas
Se a saint Jasque va qu'il ne te celle pas

C'il te dit qu'il i va si li tien compaignie
Se tu vois que il soit preudom de bonne vie
Quant serois a chemin ce de suef se gramie
Une pomme li donnes et ne le laisses mie

Se la pomme mengue et il point ne t'en doint
Je te fais asavoir que il ne t'amera point
C'il veoit que tu fusses du cors en mauvés point
Il te larroit touz quois car ainsi le font maint

De celui te depars bel et courtoissement
Et li di que tu es malades durement
Du secont et du tiers feras tu autretant
Biau fis or retiens bien cestui commandement

Et se li uns t'en donne seurement t'i fies
Fai tant que de celui aiez la foi plevie
Car il te gardera ou a mort ou a vie
Et se nul ne t'en donne va t'an sans compaignie

Mon enfant” dit li peres qui estoit enscien
“Ne prens pas autre hostel ou chemin que le mien”
“Pere non feré je vous me conseilliez bien”
“Alez vous ent a Dieu et a .saint Julien”

A tant se departi li enfes de son pere
“Peres alez a Dieu saluez moi ma mere”
“Biau filz si ferai je dieu qui est vrai sauvierre
Te puisse ramener a mon hostel arriere”

Li enfes s'en entra touz seulz en son chemin
Cil Sire le conduie qui fist de l'iaue vin
Tant erra tout par lui qu'il trueve .i. pelerin
Bellement l'aresonne et li a fet enclin

Li enfes demanda qui fu preus et senez
“Pelerin dites moi quel part vous en alez”
Le pelerin respont “Je dirai veritez
Droit au baron saint Jaskes est mon chemin tornez”

“Sire” ce dit l'enfant “Aussi i est ma voie
Compaigne vous tendrai mes qu'il ne vous annoie”
Li pelerin respont “Ce li cors Dieu me voie
Voulentiers m'i acors et si en ay grant joie”

Li prodon et l'enfant se sont acompaigniez
Mais n'orent pas alé demi lieue d'assez
Que licompains l'enfant c'est de suef gramentez
Pour la suef qui l'argue est malement lassez

Quant l'enfant l'entendi une pomme a paree
Et a son compaignon la maintenant livree
Et li a dit “Compains mengiez s'il vous agree
Par ceste pomme ci est vo suef estanchiee”

La pomme prist tantost et la mengue toute
Bien s'apercut l'enfant qu'il ne l'ameroit goute
Lors dit qu'il  partiroit de lui et de sa route
Car le commandement de son pere aimme et doute

Ce jor et celle nuit firent asemblement
Mes li enfez dit a l'endemain briement
“Compains alez a Dieu a qui je vous comment
Je ne m'en puis aler maladez sui forment”

A ce mot ses compains c'est de lui departiz
A Dieu le commanda qui onques ne menti
Li enfez asez tost se chauca et vesti
.I. autre acompaigna dont puis se repenti

Car ainsi le servi comme ot fet li premiers
Quant l'enfant l'apersut si s'en retrait arriers
Le plus tost que il pot racompaingna le tiers
Cil li fu vrais compains et loiax et entiers

Ainsi com vous orrez qui voudra escouter
Le preudom et l'enfant commancent a errer
En .i. desert entrerent que je ne sai nommer
Le preudomme ot tel suef ne puet avant aler

Quant li enfez entant que de suef se gramie
La tierce pomme prist tantost li a baillie
Cil a trait son coutel si l'a par mi partie
De la pomme bailla a l'enfant la moitié

Lors souvint a l'enfant que li ot dit son pere
Le preudom apela si li a dit “Biau frere
Compaignie vous tendrai mais qu'il vous weille plaire”
“Volentiers m'i acort foy que je doi saint Pere”

“Or me bailliez vo foi mes qu'il ne vous anoie
Que vous me garderois volentiers en la voie
Et je vous ensement ce li cors Dieu me voie”
Li preudom respondi “Volentiers m'i otroie

Enfez” dit li preudom “De ma foi te plevis
Au baron te menrai ce tant puis estre vis”
“Sire” ce dit li enfez “A Dieu soit les mercis
Puis ce jor en avant serois vous mes amis”

Ore voit bien l'enfant compaignie a trovee
Que par le sans son pere l'a moult bien esprovee
Le preudom et l'enfant se sont matin levé
Jone fu li enfant de ce fu moult grevé

Le preudom et l'enfant en une ville entrerent
Tans fu de herbergier bon hostel demanderent
Tant cerchierent la ville qu'en l'ostel ariverent
Du pere au valeton leans se herbergierent

Le preudom voit la fame qui jone dame estoit
Et li sires viex hons a l'enfant va tout droit
Et dit qu'an cel ostel mes hui ne remainroit
Car du sans Salemon moult bien li souvenoit

Li enfez li a dit “Ce de ci me partoie
Contre la volenté de mon pere feroie
Demourez avec moi se Damedieu vous voie
Si nous metrons demain bien matin a la voie”

“Amis” dit li preudom “De folie parlés
Que je n'i demourroie pour quanque vous avez
Tant que vous hucherai gardez ne vous mouvez”
“Sire non ferai je a Jhesucrist alez”

Li prodom s'en depart a Dieu le commanda
Quant fu hors de leans autre hostel trouva
En li en moustra .i. voulentiers s'acorda
De remanoir ennuit quant la dame esgarda

Or dirai de l'enfant qui fu de l'autre part
Dolent fu du preudomme qui de lui se depart
Son oste en apella qui estoit .i. veillart
Ses deniers li bailla et dit qu'il les li gart

L'oste apela sa fame et li a commandé
Que les deniers l'enfant soient tres bien gardé
“Sire si seront il par le cors saint Mandé”
La mauvesse en la vile a son ami mandé

Et cil i est venus qui connut le mesage
Car bien avoit apris de la dame l'usage
En l'ostel est entrés plain de mauvés courage
A mainte dame avoit tolu son mariage

“Amis” dit la mauvesse “Bien puissiez vous venir
Comme l'omme du monde que miex ains et desir
.I. enfant est ceans qu'il vous couvient murtrir”
“Dame” dit li murtrier “Je ferai vo plaissir”

Li enfez fu murtri a duel et a dolour
Du preudomme dirai qui fu en grant errour
De son lit se leva si tost com vit le jor
A son compaignon va ne fist pas lonc sejor

L'enfanson apela moult debonnairement
Et on lirespondi moult felonnessement
“Voz compains se depart de ceans erranment
Il dit que le suivez tost et isnellement”

Or entendez a moi si orrez grant pité
Acés avez oï ce que j'ai recité
Le preudom erra tant qu'il sot la verité
Que nus hommes n'estoit issus de la cité

Le Juge demanda ne s'i est alentis
Car de son compaingnon trouver fu talentis
Vers lui ne volt pas estre parjures foimentis
A loiauté mener fu toz jors ententis

“Sire” dit il au juge “Pour Dieu de paradis
Je sui .i. pelerin entendez a mes dis
Mes compains a esté en cel ostel murtris”
“Preudom” dis le prevost gardez bien que tu dis”

“Amis” dit li prevos “Gardes que tu diras
Car se tu ne dis voir en tel estat seras
Comme celui doit estre qui fait le mauvés cas”
“Sire” dit li preudom “Je ne vous desdi pas”

Li juge et li preudom se sont acheminez
A l'ostel sont venu ou cil fu herbergiés
Erranment fu l'ostel de toutes pars cerchiez
Ceus de laiens ont pris ne ce sont atargiez

Tant cerchierent lostel le Iuge et le preudom
Qu'a grant painne troverent l'escharpe et le bordon
Quant le preudom le voit si cria a haut ton
Jamés n'eschaperoiz pour denier ne pour don

Le seigneur et la dame furent erranment prins
En maint lieu de leans fu le valeton quis
Une citerne trevent ou l'enfant estoit mis
Le pelerin le voit si c'escrie a haut cris

Chascun puet bien savoir quel fu le jugement
Du preudom vous dirai qui fist grant merrement
Mes Dieu par .i. sien angre li fist commandement
Qu'il aquitast sa foy vers l'enfant loyaument

Quant le preudom entant la voiz qui a parlé
Tost et isnellement a l'enfant a torné
Si a .i. charpentier en la ville mandé
.I. travetier fist faire l'enfant a sus porté

Quant le preudom vouloit ne boire ne mengier
Pour l'enfant et pour lui fessoit apareiller
Et puis donnoit la part de l'anfant sans targier
A .i. povre preudom qui en avoit mestier

Plus faisoit le preudom que je ne vous ai dit
L'anfant couchoit par nuit avec lui en son lit
Pour ce qu'il estoit mors ne l'avoit en despit
Bien aquita sa foi envers l'enfant petit

Tant porta l'enfancon qu'il ot fait son voiage
loiaument l'aquita de son pelerinage
Quant a l'eglisse fu s'ala devant l'image
Pour l'enfant et pour lui osfri de bon courage

Bonne gent or oiez pour saint Pere de Romme
S'il vous vient a plaissir et les vertus vous nomme
Que Dieus et li bon saint firent pour le preudomme
Li enfez en l'eglisse suxita c'est la somme

Li bons prodom li a maintenant raconté
Comment se herberga contre sa volenté
Et comment fu murtris comment l'avoit porté
“Sire” ce dit l'enfant “A  Dieu soit labonté

Compains” ce dit l'enfant “Par amours je vous prie
Puis que vous m'avez fait si bonne compaignie
Venez en mon pais si ne vous ennuit mie”
Li preudom respondi “Volentiers m'i otrie”

Tant errerent tous deus qu'au pais se vont traire
Li bons hons a compté a son pere l'afaire
L'ofevre manda puis fist .ii. hanas faire
Tous .ii. d'une facon qu'il n'i ot que refaire

Son compaingnon donna un hannap lieement
“Compains alez a Dieu a qui je vous commant
Par ce hannap ici sachiez le vraiement
Ferai vostre plaissir et vo commandement”

Seingneurs or escoutez que Dieus vous soit amis
Le prodom retourna arrier en son pais
Mes en petit de temps fu mesiax si porris
Car il fu despitez de grans et de petis

Quant sa fame le voit erranment li a dit
Moult felonnessement et par moult grant despit
“Vidiez isnellement ma meson et mon lit
Car vous estez si ladres nus plus pourri ne vit”

Li ladres respondi “Tantos la viderai
Je veü a Dieu le pere jamés ne retorrai
Devant que mon compaing se Dieu plaist trouverai
Se ne le puis trouver bien sai que je morrai”

Li ladres s'en parti qui ot le cuer destroit
Son bon hanap enporte que durement amoit
Li lardres erra tant et par chaut et par froit
Qu'an la ville arriva ou ses compains estoit

Le jor qu'il arriva ses compains tenoit feste
De ces prochains amis fu belle et honneste
Li ladres orendroit devant l'ostel s'areste
L'aumosne demanda pour Dieu le roy seleste

Li ladres cria tant que chascun l'entendi
On li porta du vin cil son hanap tendi
.I. varlet li a dit qui fu mal averti
“Ce hannap n'est pas votre”

“Si est” ce dit li ladres “Par Dieu le creator”
“Par foi” dit li varles “Aincois est mon seigneur”
Li varles retorna qui fu en grant errour
A son seigneur conta du bon henap le tour

Quant li sires oï du bon henap parler
Li ladres et le henap fist devant li mander
Bien connut le henap lors commance a plorer
Devant tous ces amis va le ladre acoler

Li riches hons recut le ladre en sa meson
Contre lui l'aseoit c'estoit drois et raison
Mes sa fame li dit qu'il feroit mesprison
Car il estoit tous plains d'ordure et de puison

Tant tarja la dame nuit et jour son seingneur
Que ladres fu mis tout seul en un destour
Ou nus ne le veoit ne sentoit sa doulour
Se n'estoit le seingneur qui l'amoit par amour

Une nuit c'est li ladres moult forment dementez
Une voiz li a dit “Tost seroiez sannez
Se de ton compaignon estoiez tant amez
Que tu fusses du sanc a ces enfans lavez”

Li sires visita le ladre l'andemain
Doucement l'apela et le prist par la main
“Dous amis dites moy par le cors saint Germain
S'il est riens en cest monde qui vous puist faire sain”

Quant li ladres l'entant des iex pleure et sopirre
“Par foy sire” dit il ne l'osseroie dire”
Or le me dirés vous foi que je doi  saint Gire
Que ja ne me verroiz merrir ne m'escondire”

Li ladres li a dit courouciez et dolent
“Se j'estoie lavez du sanc a vos enfans
Aussi sain devendroie comme poisson noans
Par autre medecine ne puis estre alejans”

Quant li sires l'entant des iex pleure et lermie
“Conseilliez moy” dit il “ Dame sainte Marie
Comment osterai je a mes enfans la vie
Car se je le refusse ma foi aré mentie”

Li sires retorna en son ostel arrier
A la dame commande qu'el voit au moustier
A l'estrange mesniee fist la meson voidier
Au .ii. filz qu'il avoit va les gorges trenchier

Le sanc en recueilli bel et courtoissement
Les enfans recouvri en leur lit gentement
A son compaignon va tost et isnellement
Et le lava du sanc moult debonnairement

Dont fu celui plus sain qu'il n'ot onques esté
De bon cuer reclama le Roy de maisté
Qu'a son compaignon rende l'onneur et la bonté
Que bien a en vers lui gardé sa loiauté

Tost et isnellement sont alé au moustier
Devant la Mere Dieu se vont agenouillier
Jhesucrist et saint Jasque conmancent a prier
Que a celle journee leur weille aidier

La bourjoisse si fu du moustier revenue
L'abeesce apella elle est acourue
“Va vestir les enfans pour la Vierge asolue
Pour ce que ne les voi tout le sanc me remue”

Or oiez les vertus que Dieus i demoutra
Et le baron saint Jasque que chascun reclama
Si tost com la pucelle en la chambre entra
Touz sains et touz haitiez les .ii. enfans trouva

Se jour devoit li sires festoier ces amis
Le disner fu tout prest pour mengier sont assis
Quant le seingneur n'i voient moult furent esbahis
Il estoit au moustier devant le crucefis

Celui qui l'aloit querre .I. des enfans portoit
Pour ce que l'enfancon son seingneur demandoit
Son seingneur apella qui a genous estoit
Le seigneur se restorne son enfant apercoit

Lui et son compaignon sont a l'ostel venus
A leur amis conterent l'onneur et les vertus
Que Diex a fait pour eulz li Sires de lassus
Se la joie orent double ne se merveille nus

Par essemple vous ai en ce dit raconté
Comment nous devons tous garder no loiauté
Prions tous le seingneur dont nous vient la clarté
Qu'en la fin nous otroit sa grasce et sa bonté