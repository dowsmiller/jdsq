Puisque Diex m'a presté sens et entendement
Et bouche de parler et cuer d'avisement
Que ne soie repris ne blasmez folement
Dont me doi je pener de parler sagement

Voirs est que biau parler ne puet aus bons desplaire
Qui bien y veult penser on y prent examplaire
Por sa vie amender et lui de pechié traire
Diex me doinst dire chose qui a tous puisse plaire

Se vous volez a moy .I. petitet entendre
Vous y porrez tel chose retenir et aprendre
Que vous vous garderez tous jors mais de mesprendre
En toutes les raisons sus quoi je doi descendre

Ce ne sont pas menconge ains est chose certaine
Car j'en trai a tesmoing l'Escripture divine
De cui crestienté et la loy se decline
Car c'est confession qui tant est bone et digne

Voirs est que il n'est nul s'il se veult amender
Et repentir de cuer et Dieu merci crier
Et en devotion netement confesser
Que Diex ne li pardoinst sans jamais reprover

Mais que face penance tele c'on li enjoint
Puis se gart de pechié qu'il n'i renchiee point
Ainsi ert racordé a Dieu et en bon point
Prions li que s'amour et sa grace nous doinst

Entre vous tous et toutes je vous pri et requier
Ens en l'onnour de Dieu qui tant puet justicier
Entendés .i. biau dit que je vous veil noncier
Qu'il avint de certain au temps ca en arrier

Il fu .i. riches hons si com trouvons lisant
Entre li et sa fame avoient .i. enfant
La mort prist le borjois ne pot vivre en avant
Quant la mort fu venue moult ot le cuer dolant

Dolans est cil qui pert sa bone compaignie
Aprez que li bourgois ot perdue la vie
La dame fu de plait durement assaillie
Moult y a despendu de son avoir partie

Li filz fu a l'escole qui moult y despendi
La dame largement de son avoir perdi
Po but et po menja povrement se vesti
Tiex le soloit vëoir qui s'esloigna de li.

La bourioise cheï en moult grant povreté
Ne pot avoir les aises ou elle avoit esté
Et si fu delivreeDe tout son parenté
Car il n'est nulz s'il pert qui ne chiee en vilté

Un jor cele borjoise entra en .i. jardin
Plorant desconfortee moult faisoit male fin
Ses .ii. poins detordant et esrachant son crin
Dëables qui ne dort vers li prist son chemin

En guise d'un marchant devant lui s'arresta
Par moult simple raison tantost li demanda.
“Dites” fait il “M'amie pour quoy plorez vous la”
Et cele sans plus faire tout son fait li conta.

Cele cuidoit qu'il fust uns hons de bone vie
“Certes sire” fait elle “Je sui moult esbahie
Je soloie estre riche or sui moult apovrie”
Li ennemis respont “Or ne t'esmaie mie

Se tu veulz faire ce que je t'enseignerai
Or et argent et robes a plenté te donrai
Et dessus ton lignage je te seurmonterai”
“Sire” dist la bourioise “Commandez je ferai”

Li ennemis respont “Sces tu que tu feras
Tous les jors par coustume au moustier t'en iras
Ceulz qui prieront Dieu tu les aresneras
Et de toute ton pooir tu les destorberas

En ce point que li prestres fera le sacrement
Si dis tes oroisons oians tous hautement
Par coy cil de l'eglise n'aient entendement
A Dieu et a sa mere fors a toi seulement”

La borjoise respont “Sire se je cuidoie
Por itel chose faire en richece montjoie
Ce que commanderés moult volentiers feroie
Et encore assez plus se faire le savoie”

Li ennemis respont “Encore plus feras
.III. povres chascun jor au soir herbergeras
Et jus du premier somme tu les enchaceras
Ne jamais en ta vie ne te confesseras

Se tu le fais ainsi tu avras a plenté
Avoir et grant richece tout a ta volenté
Ne jamais en ta vie tu n'avras povreté
Tu seras honoree de tout ton parenté”

“Je ferai” dit la dame “Vostre commandemant
Por estre a grant honour et vivre largemant”
“Encor” dist li dëables “Feras tu autrement
Car je veil que tu faces grant appareillement

De boire et de mengier quelque doie couster
Lors si fais clers et prestres et chanoines mander
Fas que soient servi richement au disner
Tant que par glotonnie les puisses enyvrer

Puis si les fais couchier chascun en .i. biau lit
Quant il seront couchiez pouchaces sans respit
A chascun bele fame pour avoir son délit
Ainsi con je le di le fais sans contredit”

Cele si respondi “Ne vous esmaiez mie
De faire vostre gré sui je appareillie
Et je de cuer pour voir certes le vous afie
Que vostre volenté en sera assouvie”

“Voire” dit li mauvais “Si m'avras fait grant joie.
Et je t'aporterai rouge or blanche monnoie”
Cele s'i abandonne adont ot il grant joie
Li ennemis s'en part et se met a la voie

La dame en sa maison maintenant est entree
Sa huche de deniers toute plaine a trouvee
De robes de joiaus en sa chambre paree
Quant elle vit l'avoir grant joie a demenee

De l'avoir au dëable grant bobant demenoit
Tous les jors par coustume au moustier s'en aloit
A toutes et a tous tant de raisons contoit
Que nulz a Dieu prier entendre ne pooit

Trois povres chascun jour herberjoit ensement
Et puis les boutoit hors contre l'anuitement
Des prestres des chanoines tenoit cort moult souvent
Chascuns leens avoit fame priveement

La bourgoise lonc temps vesqui en tel usage
Et envers l'ennemi mist tout son avantage.
Ne de li confesser n'avoit el nul corage
Et tant qu'ele cheï en .i. moult grant malage

Malade fu souvent que morir la couvint
Son fil qui estoit clers devant son lit s'en vint
Le chief li a tasté et longuement le tint
Quant le vit si malade du prestre li souvint

“Mere” ce dist li clers “Je vous voi au dessous
Se j'amainne le prestre vous confesserez vous
Se moriez sans langue ce seroit honte a vous”
Cele li respondi “Non ferai biau filz dous”

Quant son filz l'entendi si fu tous esmaiez
En plorant li a dit dolant et corrouciez
“Se vous estiez confesse de trestous vos pechiez
Nulz ne vous en seroit devant Dieu reprochiez”

La mere respondi “Biaus filz lessiez m'ester
Je n'ai cure de prestre ne de moi confesser”
Quant ses filz l'entendi si commence a penser
Bien sot que li malvais le voloit enchanter

Lors li dist doucement “Confessez vous a moi
Nulz ne doit desconfez morir en nostre loy
Je vous celerai bien par la foy que vous doy.”
La borjoise respont “Biaus filz je le t'otroi”

Adont se confessa la dame a son enfant
Tout son fait li conta ne li vait riens celant
Si dist “Ma douce mere je vous pri et commant
Que le prestre venist a vous tout maintenant”

Tant li a dit son filz qu'ele li otroia
“Filz puis que tu le veulz si le m'amainnes ca.”
Cilz s'en va chiez le prestre tantost amené l'a
Tantost li ennemis au lit la dame ala

Pour ce qu'il ne volt pas qu'ele fust confessee
A bouche de provoire ne a Dieu racordee
Par la gorge le prent errant l'a estranglee
Et quant son filz revint si l'a morte trovee

Li filz a la borjoise fu forment corroucié
Le prestre d'autre part si fu moult esmaié
“Sire” ce dit li enfes “Por Dieu me conseilliez
Par coy ma mere soit quite de ses pechiez”

Li prestres respondi “Par ma foy je ne sai”
“Sire” dist li vallés “Et je le vous dirai
Tous les pechiez ma mere je vous recorderai
Et selonc le meffait la penance ferai.

Car ains que vous alasse querre en vostre maison
Lors regehi ma mere a moi par tel raison.
Qu'ele estoit prez de mort et en grant souspecon
Qu'el ne morut sans langue or savez l'achoison

Et por ce que ma mere ne puet a vous parler
Vous voudrai je ses fais en secré recorder
Puis me bailliez penance que je puisse porter
Je pri Diex qu'il m'en veille aidier et conforter”

Li prestres respondi “C'est bone chose a faire
Pour quoi puisses ta mere de tenebres retraire”
Lors se coucha li enfes qui moult ert debonnaires
Sus la bouche sa mere a posé son viaire.

A tant le premier mot si dist moult doucement
“Sire prestres a Dieu et a vous seulement
Et a la Mere Dieu veil dire entierement
Les pechiez que ma mere fist outrageusement”

Adont se confessa li enfes pour sa mere
Au confesser des yex li cheoit l'yaue clere
Li prestres entendi trestoute la maniere
Bien vit que la borjoise estoit pesme et amere

Le prestre l'en absolt penance li charja
Et li enfes la prist et en couvent li a
Qu'il la fera moult bien au miex que il porra
Lors s'en parti le prestre et l'enfant demora

L'endemain fu li corps portez en sainte eglise
Moult ot grant luminaire a faire le service
A honnor fu la dame ce jor en terre mise
Ses filz fist la penance que por sa mere ot prise

Avec ce fist li enfes trestous les jors chanter
Messe de requiem por sa mere sauver
A moult de povre gent fist s'aumosne donner
Que Diex vousist sa mere ses pechiez pardonner

Quant vint au chief de l'an trestout certainement
La borjoise revint a son fil proprement
Plus blanche fu que fleur si li dist doucement
“Biau filz parole a moi je n'ai mal ne tourment

Benoite soit l'eure qu'en mes flans te portai
E an .ii. les mameles de quoi je t'alaitai
Tu m'as traite des paines ou jamais ne serai
Por ce que mes pechiez a toy je recordai

Ton lit est apresté aveques moi es ciex”
Quant son filz l'entendi si pleure de ses yex
De la joie qu'il ot a dit “Glorieus Diex
Con bon vous fait amer et servir en tous liex”

Li enfes doucement a sa mere parla
De leur raison ensamble l'un a l'autre conta
La dame s'en parti en repos s'en ala.
En po de temps aprez li enfes trespassa.

Tout ainsi fu la dame par son enfant sauvee
Ele fist bone painne quant el fist tel portee
En cest example cy nous est raison moustree
Confession doit estre sus toute riens amee