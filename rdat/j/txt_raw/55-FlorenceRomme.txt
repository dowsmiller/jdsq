Pour ce que de bien faire ne puet nul mal venir
Veil d'un fait merveilleus ma parole tenir
La Vierge qui de grace set les siens raemplir
Gart trestouz ceulz et celles qui nous voudront oir

Douce gent es croniques de Saint Denis en France.
Voit on moult de merveilles mais sachez sanz doutance
Celles de Romme sont; de trop plus grant sustance.
S'en orrez s'il vous plaist belle senefiance.

Une noble pucelle plainne de grant biauté
Fille fu l'emperere; de Romme la cité
Qui souffri en cest siecle tant de grant cruauté
N'est nulz s'il oit retraire qui n'en ait grant pitié

Celle gentil pucelle fu nommee Flourence.
Qui moult ot a souffrir de cruel pestilence
En Dieu servir avoit bien mise s'esperance
Des que n'ot que .x. ans ot bonne conscience

Voua a Jhesucrist que jamais en sa vie
N'avroit a homme nul charnelle compaignie.
Puis fu ele parjure s'en ot tant de hachie
Que l'escripture dit de ce ne doutez mie

C'onques n'en ot tant femme elle fu esleue
A la plus bele chose qui adont fust veue
Comment qu'elle feüst d'or et de soie vestue
S'avoit elle la harre tout en prés sa char nue.

Avecques la bonté et la vraie pensee
Li ot nostre Seignour si grant biauté donnee
Par toutes terres fu de li la renommee
.I. roy la voult avoir a moullier espousee

La pucelle qui n'ot soing de nul charnel desirs
Car elle ot son cuer mis ou tres douz Jhesucris
Ne le vout espouser li roys ot tel despis
Par moult fier mautalent jura touz ses amis.

Dont puis couvint maint homme a grant dolour fenir
La pucelle meismes en ot tant a souffrir
C'onques n'en ot plus femme ce croi je sanz morir
Ainssi com vous orrez se me voulez oir

Car le roy que je di tout son esfors manda
En l'empire de Romme fierement se bouta
Par force la pucelle moult bien avoir cuida
Mais son pere com preuz en contre li ala

A l'assambler d'eulz ot moult merveilleuz estour
Le pere la pucelle y fu navré ce jour
D'un carrel en son chief pasmez fu de doulour
Ses hommes l'en menerent a Romme la majour

Les barons de la terre firent grant desconfort
Pour ce que l'emperere estoit navrez a mort
Sa fille la pucelle demenoit duel trop fort
Son pere li dist “Fille par foi vous avez tort

Quant plourez devant moi car vous me faites pis
Que le mal que je sent le roy de paradis
Vous veille conforter douce fille gentis
Qu'au jour d'ui perdez .I. de vos meilleurs amis

La mort me tient au cuer je muir a trop grant rage
Que ceulz qui m'ont occis tenront mon heritage
Il honniront la terre et metront en servage”
Sa fille li dist “Pere ci a griés mariage”

Quant son pere senti qu'il le couvient morir
Il a dit a ses homme “Je vous lo sanz mentir
Volentiers m'acordaisse c'on la feïst plevir
A homme qui peüst l'empire garantir

Car plus aise morroie s'elle estoit assenee”
Adonques est Flourence hautement escriee
“Chier pere j'ai a Dieu ma chaasté vouee
Se je me marioie je seroie dampnee

Puis que pour moi morez diex qui tous les biens livre
Ne veille qu'aprés vous .I. trestout seul jour vive”
Adonques fu mandé .I. prestre a tout son livre
Le filz du roy li firent fiancier a delivre.

On ne savoit el monde chevalier plus isnel
Ne plus loial de li il fu courtois et bel
Mais il avoit .i. frere qui n'estoit pas autel.
Pis valoit que Cain qui mist a mort Abel.

Qui a la damoisele fist puis tant de torment
Onques tant n'en souffri femme de son vivant
Mais puis en ot li glous dolereus paiement
Ainssi com vous orrez recorder bien briefment

Le roy fu enterré dedenz une chapelle
Grant duel mena sa fille a la virge Pucelle
Se complaignoit souvent la noble damoisele
Celui qui l'ot plevie la prist par la main belle

Et li dist “Douce suer ne soiez en fricon
De la mort vostre pere grant vengance prendron
Aincois que vous espouse ceulz de l'ost destruiron”
Adont s'ala armer et maint autre baron

Hors de la vile issirent moult noblement armez
Cil par qui leur seigneur avoit esté tuez
Assaillirent si fort que tout maugré leur nez
Jusqu'a .i. port de mer les ont fuiant menez

Le roy qui par sa force vouloit avoir amie.
Entra en une nef pour garantir sa uie
Mais le franc damoisel qui la belle ot plevie
Aprés li se feri par moult grant aramie

Car grant desir avoit que par lui fust occis
Que demourer li peüst flourence o le cler vis
Par son hiaume l'a pris la l'eüst a mort mis
Quant il s'agenoulla et li cria mercis

Tant li promist a faire que il le respita
Mais tant comme il parloient leur nef se desriva
Par la force du vent vers Gresce s'en ala
Ceulz de Romme le virent chascun grant duel mena

Ens ne porrent saillir pour celui ramener
A qui li emperere voult sa fille donner
Quant son frere leur dist “Seignours lessiez ester”
Oiez de quel malice il s'ala pourpenser

A ceuz de Romme dist “Savez que nous feron
Certes mon frere est mort jamais ne le verron.
Mais se vous voulez faire mon talent et mon bon
Je vous donrai a touz or et argent foison.

Pour tant que tesmoingniés quant a Romme vendrés
Que mon freres est mort et a sa fin alez
Et qu'i me fist jurer quant a mort fu navrez
Que Flourence prendroie vous le tesmoignerez

Et me soustendrez tant que j'aie la baillie
De Flourence la belle que mon frere ot plevie
Et je ne vous faudrai jamais jour de ma vie”
Adonques s'acorderent de Rommains grant partie

Mais il en y ot .ii. qui distrent a cler ton
“Fole gent desloial creez vous cel glouton
Qui a trai son frere ja tant com nous vivon
Il n'avra la pucelle” lors dist le faus larron

A ceulz qui a la fraude s'estoient acordez
“Seignours” dist il “Pour Dieu la vengange prenez
De ceuz qui me mesdient lors est outre passez”
L'un des .ii. preudes hommes a maintenant tuez

A terre chay mort quant li autres le vit
Par doutance de mort au faus parjure dist
Qu'il feroit son talent lors mistrent sanz respit
Le cors en une biere a la voie se mist

Le plus mauvais devant et les autres derriere
Dist Miles leur seigneur “Dites qu'en ceste biere
Gist Esmeré mon frere et faites mate chiere”
Lors entrerent a Romme en si faite maniere

Et disoient aus gens que mort en la mellee
Fu le franc chevalier. plain de grant renommee
A qui li empereres; ot sa fille donnee
La pucelle l'oÿ forment fu effraee

Vers la biere s'en vint la pucelle au cler vis
Du duel s'escria haut “Tres douz loiaus amis
Bien maudire devroie l'eure que je tant vis
Lasse tant nobles hommes sont pour mon cors ocis

Lasse bien me devroit la terre trangloutir
L'autre jour vi pour moi mon chier pere mourir
A .i. franc chevalier. m'avoit faite plevir
Or est il pour moi mort je me doi bien hai”

Flourence dist “Vrai Diex comme dure plevine
Je sui bien de touz poins demouree orfeline
Or vou ge de bon cuer a la haute Royne
Que jamais de mon cors n'avra homs saisine

Puis que celui est mort a cui me creanta.
Mon pere par amours” adont Milles parla
Et dist “Belle tielz mos pour Dieu ne dites ja.
Car a son trespasser mon frere commanda

Devant les haus barons que je vous espousasse
Et pour lui que l'empire de Romme gouvernasse”
Flourence respondi a sa voiz qu'elle ost basse
“Mile foi que doi Dieu miex ameroie estre arse

Vous n'estes pas preudome je le sai vraiement
Quant veez vostre frere mort devant em present
Et de vous marier parlez si hastieument
Par foi ne vous prendroie pour cent mil mars d'argent”

Adonques respondi miles le losengier
“Par foi vous estes moie poi pris vostre dangier”
A ceulz de son acort a dit “Franc chevalier
Prenez la veille ou non menez la au moustier

Quant le cors i ert en terre tantost l'espouserai”
Le chevalier l'oÿ qui s'estoit acordé
Maugré sien a la fraude s'en est tantost alé
Au pape se li a trestout; le voir conté

En haut li dist “Saint pere de ce soiez certain
Le cors qui gist en biere c'est mon frere germain
Mile m'eüst ocis quant li creanté a plain
Que ja ne le diroie a franc ne a vilain

Je m'acorde par doute a leur grant tricherie
Esmeré le courtois qui Flourence a plevie
Je croi bien est tout sain et plain de bonne vie
Mais son frere li veult tolir sa seignourie”

Adonques vint le pappe a la biere garder
Bien vit n'i ert pas leur sire coiement fist mander
Les bourgois de la vile et puis les fist armer
Le traitour fist prendre et em prison geter

Le frere Esmeré; fu mis en une tour
Miex venist c'on l'eüst fait destruire celui jour
Car puis fist a Flourence souffrir tant de dolour
Que nus ne l'ot retraire qui n'en ait grant tendrour

Douce gent vous avez oÿ souvent conter.
Qu'a paine se puet on de fause gent garder
D'Esmeré le courtoiz veul des or mais parler
Qui o le roy de Grece fu en la haute mer

De retourner a Romme avoit moult grant talent
Pour l'amour de Flourence qui avoit le cors gent
Aussiques la pucelle le desirroit forment
Mais tant ala la nef par la force du vent

Qu'a .i. des pors de Gresse arriva le vaissel
Quant le roy de la terre le vit moult li fu bel.
Li jonnes empereres se douta de sa pel.
Mais le roy fu preudons si li a dit isnel

“Sire n'aies doutance s'estes en cest pays
Je sui vostre homme lige car vous m'avez conquis
Vous n'i arez ja mal par Dieu de paradis”
Li jonnes empereres li dist “Vostre mercis

Vous ne povez riens perdre a loiauté mener
Mais vous savez qu'a Romme me couvient retourner
La fille l'emperere doi briement espouser”
Quant le viex roy l'oÿ si prist a souspirer

Puis dist “Franc damoisel je l'ai lonc tans amee
Mais miex sera en vous que en moi emploiee.
Aus noces voudrai estre sire s'il vous agree”
Adont fu la navie maintenant aprestee

Les nes furent garnies de moult riches tresors
Les maistres mariniers firent tant par effors
Qu'a .vii. lieues de Romme ariverent aus pors
Quant Flourence le sot moult ot grant joie lors

Mais sa joie tourna assez tost en tristresce
Flourence qui le cuer ot plain de gentillesce
Son serouge qui ot pensee felonnesse
Fist issir de prison dont elle ot puis destresce

Mais Flourence le fist pour l'amour son ami
Trestouz les Romains furent moult forment esjoy
Contre le nouvel roy alerent sanz detry
Flourence vint aprés son serourge avec li

Ainssi comme il passoient une forest pleniere
Par la force du vent leva si grant poudriere
C'on ne pooit vëoir ne avant ne arriere
Lors Miles qui estoit plain de male maniere

Prist le frain a la mule sur quoi la dame sist
Par une fausse sente qu'il savoist bien la mist
Bien .iii. lieues plenieres el bois entrer la fist
Aincois que la pucele point garde s'em preist

Qu'elle cuidoit avoir prés de li sa maisnie
Quant el se vit si seule forment fu esbahie
Qu'elle devint plus blanche que n'est la noif negie
Lors dist a soi meismes “Lasse je sui traie”

Arrester se cuida quant li fauz deputaire
Li a dit “Douce amie. pres de moi vous faut traire
Moult ai pour vostre amour enduré de contraire”
Adont la voult baisier; mais el n'en ot que faire

Flourence qui n'avoit de son afaire cure
Li dist en soupirant “Tres fausse creature
Femme sui de ton frere et me requiers laidure”
Celui qui estoit chaut et ardant de luxure

Errant hors de la mule le sache par grant ire
Flourence s'escria “Diex aidiez moi sire”
Or commencent les paines et le cruel martyre
Que la belle souffri si com vous orrez dire

Son serourge l'avoit. en la forest menee
En .i. moult desert lieu bien savoit la contree
Corrompre la cuida. lors s'est haut escriee
“Car me veilliez aidier mere Dieu reclamee

Si voir que n'ai fiance fors en vostre secours
Escharboucle luisant qui cuers plains de dolours
Enlumines de grace fort chastel ferme tours
Ou touz desconfortez doivent aler recours

En vostre sainte grace commant mon cors et m'ame
Et si promet a Dieu et a vous haute dame
Que de ci a .vii. anz a homme ne a femme
Ne me ferai connoistre pour meschief haute jemme

N'a Romme n'autre part ne tendrai seignourie
Mes en estrange terre querrai pour Dieu ma vie
Se je ne truis service en aucune abaie
Ou puisse demourer” lors l'a li glous sachie

A terre l'abati; moult felonnessement
Mais Flourence la belle se deffendoit forment
Le glout n'osa yluec demourer longuement
Sus son cheval monta par l'un des bras le prent

Sus la mule l'asist puis prist fort a chacier
Cel jour passa maint tertre et maint desruble fier.
.VII. lieues el bois furent quant souleil dut couchier
A ceulz de Romme veul. .I. petit repairier

Qui contre leur seigneur moult noblement aloient
Trompes harpes naquaires et vieles sonnoient
Nus ne porroit conter la feste qu'il faisoient
A piece ne pensassent au duel qu'il atendoient

Esmeré le vaillant; assez tost encontrerent
Nus ne vous porroit dire la joie qu'il menerent
Pour Flourence. la gente derriere eus regarderent
Mais quant il ne le virent moult forment s'esmaierent

Adonques la cercierent par la forest ramee
Mais son serourge l'ot autre chemin menee
Car trop souffri de maus ainz que fust retornee
Ainssi com vous orrez briement s'il vous agree

On la quist en maint lieus mais ne valoit noient
Lors firent ceulz de Romme grant duel communaument
Esmeré dessus touz ot le cuer moult dolent
Adont li dist li pappes bel et courtoisement

Comment son frere voult la royne espouser
Et c'on le fist par force en la tour enfermer
Mais au matin le fist flourence delivrer
Or juge qu'i l'a faite par barat destourner

Lors jura Esmeré sus Dieu le droiturier
S'il puet son larron frere jamais nul jour baillier
Que ja fraternité; ne li avra mestier
Que ne le face ardoir ou tout vif escorchier

Esmeré et sa gent a Romme s'en entrerent
Paremens et courtines tout a terre geterent
Nulz ne vous porroit dire le grant duel qu'il menerent
En mains lienz loins et prez les messages alerent

Pour querir la pucelle qui a tort fu traie
Par forés par desers l'a li glous tant traitie
Que souz .i. grant rochier vindrent a l'anuitie
La li fist moult de luite le glouton plain d'envie

Quant Flourence la belle jhesucrist reclamoit
Son desloial serourge granz bufés li donnoit
Puis son coutel a pointe sus son pis apointoit
Mais la douce pucelle miex a morir vouloit

Qu'elle fust corrompue de li si faitement
Celui qui l'anemi avoit soupris forment
Du manche du coutel la feroit bien souvent
Et la poignoit es cuisses mais ne li valu nient.

Quant il fu mienuit desouz le rochier vinrent
Onques il n'i dormirent ne mengierent ne burent
Mais les bestes sauvages par le desert s'esmurent
Et firent moult grant noise que bien faire le durent

Miles les oÿ bien mes gaires ne les prise
A corrompre Flourence ot si s'entente mise
Qu'il ne doutoit riens nee de rechief la reprise
Tant li fist de destresce qu'el fu si fort aquise

Qu'a paine pooit ele ne pié ne main sachier
Il l'eut corrompue quant Dieu le droiturier
Fist .i. serpent cresté descendre du rochier
Lors couvint au glouton la pucelle laissier

Quant il vit le serpent la main mist a l'espee
Sifflant s'en vint vers lui com best forsenee
Mais il s'en deffendi com personne membree
Quant Flourence percut d'entre eulz .ii. la mellee

Tout au miex qu'elle pot se leva de la place
En la forest se mist. mes tant y ot grant mace
De ronces et d'espines que dras cors et visage
Li desrompoient si c'on veoit bien la trace

Du sanc et de la robe que la belle ot vestue
Mais il ne li chaloit qu'elle fust devenue
Pour tant que s'en alast sanz estre corrompue.
Des mains a son serourge qui tint l'espee nue.

Tant li aida dëable que le serpent tua
Puis revint en la place ou Flourence laissa
Mais quant il ne la vit moult grant duel demena
Jhesucrist et sa mere trop forment maugrëa

Par despit se vouloit bouter el cors l'espee
Quant il ot une piece de sa robe trouvee.
Pendant a une espine lors sot bien que passee
Fu par iluec Flourence qui s'estoit desciree

Tant ala qu'il trouva la trace de son sanc
Le cors qu'elle avoit tendre net et poli et blanc
Fu forment desciré. en costé et en flanc
Miles ataint Flourence pres d'un petit estanc

Ou plus avoit sansues et laisardes et dars
Singes serpens et ours et lyons et lyepars
Escorpions et tingres souuent de toutes pars
Il venoient pour boire moult fu lais li essars

En trop orrible lieu se fu Flourence mise
Miles li faus traitres si l'a par la main prise
Puis li dist “Douce suer trop vous estes malmise
Mais vous n'eschaperez de moi en nule guise

S'arai de vostre cors fait trestout mon plaisir”
“Fauz glous” ce dist Flourence “Miex voudroie morir”
Adont la reprist Miles par merveilleuz air
Mais ne plot pas a Dieu qu'il peüst avenir

Le fauz glouz qui au dëable s'estoit trestout donné
Li dist “Fausse mauvaise vous m'avez enchanté
Mais se Diex et ses sainz l'avoient tuit juré
Si ferai je de vous tout a ma volenté”

Lors l'a par les .ii. piez a un arbre liee
L'angoisse qu'il li fist ne pot estre contee.
En si destroit la mist qu'il l'eüst vergondee
Quant uns ours merveilleuz entra en la contree

Lors vers les .ii. personnes moult fierement s'en vint
Et l'ors se leva Miles qui la pucelle tint
L'espee trait du fuerre fierement se contint
A l'ours se combati si bien comme il couvint

Tant fist que l'ours tua mais quant il dut morir
Il cria si forment qu'entour li fist venir
Une ourse et .ii. oursiaus qui sanz point d'alentir
Assaillirent le traitre mais tant fu plain d'air

C'onques ne recula les oursiaus le navrerent
Du sanc et de la char des costez li osterent.
Mais si se deffendi. qu'en la fin s'en alerent
Les .ii. ours et la mere qui les cops redouterent.

Car il n'i ot celui. qui ne fust mehanniez
Adonques vers Flourence est Miles repairiez
Mais n'ot soing de deduit que trop fu travailliez
La belle deslia et puis ala sus piez

En mi une sentele entra au point du jour
Virent .i. hermitage en .i. petit destour
Ou .i. saint preudomme ot longuement fait sejour
A l'uis vint si hurta le cuivert traitour

L'ermite leur ouvri l'uis sanz atargier
Miles li dist “Bons hons avez vous que mengier
.II. jours ne mangames moi ne ceste moullier”
L'ermite respondi “Vous avrez sanz dangier

De tiex biens comme j'ai” lors ataint .i. pain d'orge
Mais onques la pucelle n'en pot passer la gorge
Le glouton en menga. qui poi prisa saint Gorge.
Puis a sachié l'espee qui fu de bonne forge.

L'ermite lia fort puis a le feu bouté
Dedenz son hermitage trestout l'a embrasé
Flourence vit le fait forment l'en a pesé
Li faus par .i. des braz la prist outre son gré

Bien avant l'emena en la forest ramue
Corrompre le cuida mais Diex l'a deffendue
Quant il vit que ne pot par li estre vaincue
Par ses blons cheveus l'a. a .i. arbre pendue.

Lors prist le faus larron .I. baston d'englentier
Tant en bati Flourence et devant et derrier
De touz costez veoit de li le sanc raier
Morte l'eüst en l'eure quant Diex le droiturier

Fist parmi la forest venir .i. chastelain
Sa gent avoit perdue .I. cor sonnoit a plain
Quant le faus larron Mile l'oÿ tout pour certain
Cuida ce fust son frere lors ot moult le cuer vain

A la fuite se mist forment se desconforte
La royne lessa qu'estoit demie morte
E; vous le chastelain que Jhesucrist aporte
Parmi une sentele qui estoit toute torte.

La pucelle vit pendre si s'en vint celle part
Moult en ot grant merveille mais forment li fu tart
Qu'elle fust despendue de son cheval liart
Descendi lors Flourence. li fist .i. douz regart

Car ele avoit d'angoisse la parole perdue
Lors l'a li chastelains miex qu'il pot descendue
Dessouz l'arbre l'assist moult l'a vit derompue
Puis li dist “Douce suer. dont estes vous venue”

Elle li dist “Douz sire de basse gent sui nee
Mais nobles genz servoie. qui m'ont toute alevee
Or m'ont mauvaise gent ci endroit amenee
Ne m'en demandez plus pour la Vierge honnouree.

Car au cuer ai tel duel que bien mourir voudroie”
“Ma suer” dist il “Chiez moi volentiers vous menroie
Je croi bien que ma femme aroit de vous grant joie”
Flourence li dist “Sire moult volentiers l'otroie

Par ytel couvenant que mon cors garderez
De toutes vilonnies; le miex que vous porrez”
Le chastelain dist “Suer ja mar en douterez”
Sus la mule l'asist qui ot le frain dorés

Le chastelain Tierry la royne a suie
Desiques au chastel ne s'atargerent mie
La dedenz fu Flourence moult noblement servie
Tant que de ses griez maus fu la dame alegie

Forment la tenoit chiere la france chastelaine
Bien voit n'est pas estraite de lignie vilainne
Et Flourence se mist. de li servir en paine
Nous veons au jour d'ui c'est bien chose certaine

Qu'il a plus de service et de bonne duison
En .i. enfant qui est de bonne nascion
Qu'en .i. truant flourence ot laiens bon renon
Le chastelain Tierry qui moult estoit preudon

Avoit une fillete. de .vii. anz et demi.
Par grant chierté couchoit flourence avecques li.
Mais il avoit laiens .I. glouton anemi
Qui .i. trop vilain plait sanz raison li basti

Le faus fu senechal au courtoiz chastelain
Nommez estoit Maquare c'est .i. non trop vilain.
Souvent requist Flourence et au soir et au main
Que s'amour li donnast mais il ouvroit en vain

Car ele se laissast avant vive escorchier
.I. jour le trouva seule le glouton pautonnier
Par force le cuida acoler et baisier
Mais Flourence li fist le sanc vermeil raier

A grant ru de sa bouche et .ii. denz li brisa
Li glous hors de la chambre erranment s'en ala
Moult manace Flourence et dist qu'il bracera
Tel plait s'il onques puet de quoi arse sera.

Si tost con fu couchie le desloial glouton
Dessouz le list se mist coiement a larron
Ou Flourence gisoit avecques l'enfancon
Mais pas ne se gardoit de telle traison

Car quant le murdrier vit qu'elle fu endormie
A la fille son maistre a la corge trenchie
Dedenz la main Flourence qui fu blanche et polie
Mist le coutel trenchant et dormant la laissie

Maquares fist matin; le chastelain lever
Par la chambre Flourence le couvenoit passer
Quant vouloit de la seue ens en la sale entrer
Le sanc du lit sa fille vit aval devaler

Il vit que la gorge ot trenchie et le tuel
Et en la main Flourence a veü le coutel
Ne pot par le duel let li fu non pas bel
Maquares qui ot fait le dolereus chaudel

Li dist “Franc chastelain. c'a fait ceste murdriere
Lessiez le duel et faites ardoir la losengiere”
Adont leva le cri et devant et derriere
La chambre empli de gent qui firent mate chiere

Flourence s'esveilla a merveilles li vint
Des gens qui la estoient et du coutel que tint
Et quant l'enfant vit mort plus vermeille devint
Que rose de rosier lors pasmer la couvint.

Moult fu grant la dolour en la chambre menee
La chastelaine y vint trestout eschevelee
Errant eüst Flourence a ses mains estranglee
Quant on li a par force hors de ses mains ostee.

Adont fist l'en Flourence si fort les poins loier
Qu'aval par mi les ongles couvint le sanc raier
En une chartre obscure la fist on estuier
A ardoir fu jugie tantost sanz atargier

Mais avant qu'elle fust a jugement menee
Li vint dire une vois “Ma suer pas ne t'esfree
Car tu seras encore. a Romme couronnee
Mais avant soufferras mainte male journee

Aies en Jhesucrist. tres parfaite creance
Que saches que de ceulz qui te feront grevance
Avras en .i. seul jour merveilleuse vengance
On te merra ardoir mais n'aies ja doutance

Car Diex te gardera or le serf d'amour fine”
Lors vint le bourel querre flourence la royne
Droit au feu le mena qui estoit fait d'espine
Le chastelain qui ot conscience enterine

Li dist “Femme comment fus tu si esragie
Qu'a mort meis ma fille je te rendi la vie
Quant pendoies au bois” lors Flourence s'escrie
“Sire pour Dieu merci tel fait ne creez mie

C'onques feisse mal a la gentil pucelle
On m'a cest plait basti ne sai par quel querelle
Diex set que j'ai bon droit a garant l'en apele”
Adont le chastelain s'enclina en la sele

Si con li chastelains sus son arcon pensoit
Avis li fu c'un angle de par Dieu li disoit
Qu'aler lessast Flourence quel part qu'ele voudroit
Et honnour pourfit bien briement l'en vendroit

Lors quant fu redreciez il dist a haute voiz
A sa gent c'on alast tost querre son hernois
Et la mule sur quoi il l'amena du bois
“Je ne veul qu'elle perde du sien vaillant .i. pois”

Il li fist trestout rendre et quite delivrer
Quant Flourence monta forment prist a plourer
Car ou aler ne sot le sire fist crier.
Que nul ne le suist pour les membres couper

Maquare pour le cri point ne s'esleesca.
Errant l'eüst suiie mais aler n'i osa.
Flourence sur la mule forment se dementa
D'un peril est issue mais en plus grant s'en va.

Ainssi com vous orrez se me voulez entendre
Flourence qui avoit de pitié le cuer tendre
Trouva en son chemin .I. larron c'on vout pendre
Adont tourna sa mule celle part sanz atendre.

Au prevost vint tantost. si le mist a raison
Et li dist “Gentis sire pour Dieu requier .i. don
Car me donnez cel homme qui sera mon garson.”
Le prevost li dist “Dame pas ne vous refuson

Mais laissiez le nous pendre par ma foy je me dout
Se vous le delivrez que briement ne vous coust
Bien vous fais asavoir que de mal a fait moult”
Le larron li dist “Dame mon cors je vous doins tout.

A vostre plaisir faire se de ci me getez
Que je vous servirai sanz nule fausetez”
Adont fu le larron a Flourence livrez
Miex li vausist qu'il fust penduz et trainez

Ainssi com vous orrez assez briement retraire
Flourence li dist “Frere or pensez de bien faire
Se tu me portes foy tu avras bon salaire”
Le larron li dist “Dame quel part voulez vous traire”

Flourence li dist “Frere moult volentiers iroie
Outremer au sepulcre se passer y povoie”
“Dame” dist le larron “G'i sai moult bien la voie”
Puis dist entre ses denz “Demain ainz que jour voie

Vous ferai de la gorge se je puis .ii. souflois
La mule sera moie et tout l'autre hernois”
Droit a .i. port de mer s'en vindrint a eslois
Ou le larron avoit. .I. hoste trop mauvois.

Il ot mainte personne en son hostel murdrie
Flourence s'est la nuit en l'ostel herbergie
Le larron fist a l'oste son marchié c'on l'ocie
L'otesse qui l'oÿ; ne s'i acorda mie

Et dist “Ja caiens n'iert fait. si mortel pechiez”
Le larron dist “Ostesse pas ne vous courouciez
Nous le dison ainssi savoir que vous diriez”
Qui en larron se fie il est bien engigniez

Quant Flourence la belle fu com nonnain vestue
De bon cuer servi Dieu et la Vierge absolue
La haire jour et nuit avoit a sa char nue
Hui mais orrez comment elle fu conneue

Diex li donna tel grace qu'il n'ot en la contree
Personne tant malade s'en devote pensee
Venist a li parler ne fust reconfortee
Em pluseurs lieus aloit de li la renommee.

Bien aparut forment que a Dieu fu amie
Car de ses anemis fu en .i. jour vengie
Et si ot puis de Romme toute la seignourie
Dont son serourge l'ot a grant tort departie

Esmeré son seignour souvent pour li plouroit
Messes du Saint Esprit pour li chanter faisoit
Que Diex la li rendist par desconfort juroit
Que jamais n'avroit femme s'elle ne revenoit

Ne remest en l'empire ne cité ne chastel
Ou ne la feïst querre et tant que d'un quarrel
Fu navré l'emperere en .i. estour mortel
El fron moult malement n'ot mire qui fust tel

Qui l'en peüst garir en doute de mort fu.
Tant qu'il oÿ nouveles si com plot a Jhesu
Que pour une nonnain faisoit mainte vertu
Le pere de lassus; lors est le roy meu

Pour venir a la dame qui moult estoit s'amie
Tout droit en Biau Repaire ou ot bonne abaie
Esmeré chevauchoit a petite maisnie
Hui mais est bien raison que de Mile vous die

Qui ot fait a Flourence souffrir tant d'encombrier
Il ala demourer avec .i. chevalier
Qui le tint en soudees mais Diex le droiturier
Qui du bien et du mal rent a chascun loier

Fist le faus desloial si mesel devenir
C'on n'osoit entour lui ne aler ne venir
Gros cu comme .i. tounel ne se pot soustenir
.I. jour fist a son mestre prier et requerir

Qu'il le feïst mener tout droit a Biau Repaire
Ou Diex pour la nonnain vout tant de vertuz faire
Le sire l'otroia ja orrez de Maquaire
Qui mist a mort l'enfant pour Flourence deffaire

Si mal fu atourné que de pié ne de main
Ne se pooit aidier mais le franc chastelain
Le mena pour garir a la france nonnain
Moult amoit le traitre ne sot pas le certain

Comment avoit murdrie sa fille en traison
Errant l'eüst fait pendre plus haut que .i. larron
Oez com fu servis archembant le glouton
Et son desloial hoste qui n'estoit pas preudon

Du feu d'enfer estoient par le cors alumez
Cadot li mariniers estoit si atournez
C'a potentes aloit les piez ot touz enflez
Touz .v. a Biau Repaire sont .i. jour arivez

Douce gent es croniques de Romme sont trouvees
Les paroles qui sont ci de par moi contees
Mais .i. Rommans en est ou en a ajoustees
Granz bourdes qui n'i doivent pas estre recordees

Les glous qui a Flourence orent tant fait dolour
Vindrent ou ele estoit trestouz a .i. seul jour.
Aussi fist l'emperere qui estoit son seignour
La dame s'estoit ja couchie en son dortour

Quant l'abeesse sot que pour les granz vertuz
Estoit li empereres de Romme la venuz
Au lit Flourence vint et li rendi salus.
Les nouveles li dist la dame sailli sus

Onques puis ne dormi en oroisons se mist
Doucement reclama le tres douz Jhesucrist
Que bon conseil li doint une voiz li tramist
Le pere de lassus; moult doucement li dist

“Flourence belle suer ta penance est fenie
.VII. anz a que venis en yceste abbaie
Diex veult que tu t'en voises a Romme la garnie
Avecques ton seignour de vous istra lignie

Dont Jhesucrist veult estre honnourez et servis
Esmerez est malades mes demain iert garis
En ceste ville sont trestouz tes anemis
Diex ne veult consentir que plus demeurent vis

Il ont eü espasse moult grant d'eulz amender
Demain vendront a toi pour santé recouvrer
Il ne te connoistront haut leur feras conter
Les pains qu'il t'ont faites souffrir et endurer”

Flourence dist “Vrai Dieu je ne vousisse mie
Qu'il morussent pour moi ne souffissent hachie
De bon cuer leur pardoins toute la felonnie
Qu'il m'ont fait;” la voiz dist “Tu ne fais pas folie”

La dame bien matin. l'endemain se leva
Les traitres connut. mes point ne l'avisa
Esmeré son seigneur mes bel la salua
Elle le connut bien. mais il pas ne cuida

Que ce fust la royne que Miles ot ebmlee
Que de quevrechiez fu bien et bel atournee
Adonques s'est Flourence hautement escriee
Que touz ceulz qui voudroient garir celle journee

Faut que touz leur pechiez dient oiant la gent
A son serourge Mile a dit premierement
“Vous qui en la brouete gisiez enflez forment
Commenciez tout premier” le glout dist bassement

“Dame plus volentiers en secré le diroie”
Flourence dist “Amis il faut que chascun l'oie”
“Par foi” dist le traitre “Pourquoi le celeroie
Je ne fis onques bien en chemin ni en voie

Combien que mesiaus soie de certain je sui frere
A Esmeré qui est des Rommains emperere.
Sa femme li emblai et li fis tant de here
C'onques tant n'en souffri je croi fille de mere

Mais onques ne poi faire que fusse bien de li
Au derrain par les tresches en .i. bois la pendi”
Quant son frere l'oÿ a poi du sens n'issi
Adonques se leva le chastelain Tierry

Et dist a haute voiz “Par la Vierge absolue
Je trouvai une dame a un arbre pendue
De mort la garanti trop estoit derompue
Mais la bonté m'en fu trop malement rendue

A grant honnour l'avoie tenue en mon hostel
Mais a .i. main trouvai en sa main .i. coutel
Dont elle ocist ma fille mais onques ne fu tel
Que la feisse ardoir tant avoit le cors bel.

Par foy je ne vi onques plus belle creature
Sa mule li rendi et toute sa vesture
Qu'avoit quant le trouva diex et la Vierge pure.
S'elle est vive la veille deffendre de laidure.”

“Chastelain” dist Flourence. “Autrement a esté”
Au seneschal fist dire si com il ot ouvré
Maquaire qui cuidoit moult bien avoir santé
Cria “Je ne fis onques ne bien ne loiauté”

Puis dist “Franc chastelain pour Dieu merci deman
Voir j'ocis vostre fille d'un grant coutel trenchant
En la main a le dame la mis en son dormant
Ardoir la cuidai faire mais Diex li fu garant

Pour ce que s'amistié ne me vouloit donner”
“Glout” dist le chastelain “Diex te puist mal donner
Jamais ne mengerai si t'arai fait finer”
Le larron qui estoit espris du feu d'enfer

Se dreca sus ses piez et parla a haut ton
Et dist “Je ne fis onques aussi jour se mal non.
Mais sachiez cele dame dont il font mencion
Me fist moult grant bonté s'en ot mal guerredon

Car on me vouloit pendre quant par sa grant franchise
Me requist au prevost et m'osta de justice
Moi et mon oste aussi l'eussons a mort mise
Se ne fust nostre ostesse. mais puis par couvoitise

L'alasmes sus la mer vendre tous .ii. as mariniers
Bien avoir en cuidasmes .I. plain sac de deniers
Mais en chetis meriaus fu nostre argent changiez”
Lors parla le marchant qui ot enflez les piez

Et dist “Je l'achetai et changai vostre argent
Mais quant de li cuidai tout faire mon talent
.I. orage leva par la mer et tel vent
Que trestout mon avoir y perdi et ma gent

Fendre couvint la nef et em pieces froer
A cheuauchons me mis pour ma vie sauver
Sus .i. fust moult de paines me falut endurer
Sus .i. sac de ferine vi la dame floter

Pas n'eschapa je croi dont ce fu grant domage”
“Si fist” dist l'abeesse “La jus en ce rivage
La nous envoia Diex” flourence qui fu sage
Ne se voult plus celer tout bas en son langage

Lors dist a l'abeesse “Souffrez vous .i. petit”
Puis vint a son ami qui ot si grant despit
Que parler ne povoit sa main sus son chief mist
Jhesucrist pour Flourence beles vertus y fist

Car la pointe du fer du dolereuz quarrel
Que l'emperere ot fichié pres du cervel
Sailli hors sanz main metre le miracle fu bel
Flourence fu moult lie lors geta jus ynel

Le cuevrechief de quoi elle estoit atournee
L'emperere le vit errant l'a avisee
Entre ses bras la prist estroit l'a acolee
Puis dist a haute voiz “J'ai Flourence trouvee

Pour qui j'ai tant souffert de dolour nuit et jour
Mon frere le m'embla le murdrier traitour
Mais je m'en vengerai par Dieu le creatour
Devant touz le ferai morir a deshonnour

Miex a deservi mort que nul autre murdrier”
Flourence li requist pour Dieu le droiturier
Que il li pardonnast qu'assez ot d'encombrier
Mais onques l'emperere ne le voult otroier

Ainz fist .i. grant feu faire en une praerie
Son frere et les .iiii. autres furent ars a hachie
Le chastelain Tierry retint de sa partie
Et puis donna biau don a ceulz de l'abaie.

Puis n'orent povreté a nul temps les nonnains
L'emperere de Romme et le franc chastelains
Enmenerent Flourence estre povez certains
Que pour s'amour menerent grant joie les Rommains

La feste c'on li fist dire ne porroit hon
Puis ot .ii. enfans marles en petit de saison
Flourence souffri moult de paine sanz raison
Mais ceulz qui mal li firent en orent guerredon

Jusqu'a la fin mena flourence sainte vie
Moult de bonnes gens sueffrent a grant tort vilonnie
Mais Diex les venge puis combien que il destrie
Prions Dieu qu'il nous veille touz traire a sa partie.