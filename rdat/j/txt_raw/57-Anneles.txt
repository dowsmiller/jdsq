Dieu et sa douce mere que chascun doit amer
Et le baron saint Jaque de qui je veul parler
Veille sauver touz ceus qui voudront escouter
.I. merveilleus example ou bon feroit penser

D'une moult noble dame fame de chevalier
Que l'ennemi d'enfer fist soutilment glacier
Enmi consentement de mortelment pechier
Mes ne fist pas le fet ou ne li voult laissier

Non pourquant fait l'eüst mais n'en out pas laisir
Trop laidement vouloit son droit seigneur trair
Mais puis s'en repenti si l'en couvint souffrir
Crueuse penitance com vous porrez oir

Vous savez bien c'on dit en reprouvier souvent
Qui est bien ne se mueve mes qui a mal se sent
Tantost s'en doit geter s'il est en aisement
Je le vous di pour tant belle tres douce gent

Que qui est en pechié tantost s'en doit issir
A chëoir n'a pas honte si grant comme en gesir
Aucuns se laissent si en pechié endurcir
Qu'a la grace de Dieu ne puent revenir

En la guyse c'on dit du roy Antiocus
Qui cuidoit plus valoir que Dieu qui est lassus
De trestous maus estoit garniz et revetus
Ne prisoit tout le monde vallissant .ii. festus

Il voult les serjans Dieu en touz lieus tourmenter
Plus fausse creature ne povoit on trouver
Jherusalem cuida une foiz graventer
Mes le douz roys des roys ne le voult endurer

Dieu laisse bien regner a la foyz faus gloutons
Et leur donne des biens temporielz plus qu'aus bons
Mes en la fin ont il de leur fais guerredons
Ainsi comme le roy de qui nous vous parlons

Qui fist parmi sa terre mander toute sa gent
Car le pueple de Dieu cuidoit metre a torment
On dit que ceuz qui suefrent assez et longuement
Que quant ce vient au fort trop euvrent cruelment

Tout en ce point fist Diex du roy que je vous dis
Quant vit qu'en son malice estoit si endurcis
Un mal li envoia dont il fu si acquis
Qu'il n'out en tout son ost garson tant fust chetis

Qui s'aprochast de li pour nule riens vivant
Car son corps qui estoit moult bel et avenant
Devint si tres mesel et tant forment puant
Que touz ceus d'entour li alait enpulentant

Li meismes au cuer si grant meschief avoit
De la propre puour qui de son corps issoit
Qu'il li estoit avis que d'angoisse crevoit
Les vers de touz costes de li issir veoit

Quant le mescheant roy tel destresce senti
Bien crut que Diex estoit plus grant mestre de li
A tout de Nostre Sire avoit cuida merci
Mes donques n'en ot point trop tart se repenti

Ses membres li chairent trestouz par pourreture
Au dëable fu s'ame et mourut en laidure
Touz ses meilleurs amis virent sa mort si sure
C'onques ne li aiderent a avoir sepulture

Es fosses fu getés en la guise d'un chien
Plus a .i. hons honnor plus doit savoir de bien
Le chetif perdi s'ame et son corps et le sien
Ainssi va de ceus qui Dieu ne prisent rien

Qui orgueilleus se portent pour biauté ou pour sens
Pour avoir ou pour force ou pour leur fors parens
Si voit on au jour d'uy grant quantité de gens
Que quant il sont malades ou ont autres tormens

Il croient trop bien Dieu et le vont reclamant
Et prometent qu'iront assez de bien fesant
Mes quant se sentent aise sachiez il vont disant
En la guise c'on va d'un bon homme coutant

Qui en la mer estoit en grant peril mortel
A saint Michiel promist sa vache et son veel
Mes des ce qu'il percut. qu'il fu en son hostel
Il dist a saint Michiel “Ne vache ne veel”

Le paisant sout bien. saint Michiel apeler
Au fort mes n'en tint conte quant fu hors de la mer
Et pour cela dit on promettre sanz donner
Ne vaut riens se ce n'est a fol reconforter

Mes Diex n'est mie fol voir quant nous li prometon
A faire bonnes euvres et nous ne les faison
Nous nous mocon de li si nous en sentiron
S'a vraie repentance en la fin n'en venon

Ainsi comme fist celle de qui je vous vueil dire
Qui pour son pechié vout endurer grief martire
Le navré ne doit pas avoir honte de myre
Ains doit mouster sa plaie plus couve plus empire

La dame de qui j'ay la raison pourposee
Estoit de Bouloignois de moult noble gent nee
.I. chevalier la prist de bonne renommee
De li ot .ii. enffans jumeaus d'une portee

Li sires ot grant joie dieu loa bonnement
Et le baron saint Jaque qu'il requeroit souvent
.I. jour dist a la dame qu'il avoit grant talent
D'aler au saint apostre en Galice briefment

La dame qui avoit son mari forment chier
Li dist “Mon chier seigneur par amour vous requier
Que je voise ovec vous bien me vueil traveillier
Pour l'amour de saint Jaque j'en ay grant desirrier”

Li sires qui amoit la dame de cuer fin
Li dist “Trop estes tendre pour faire tel chemin
Il se faut tart couchier et lever bien matin
Pas n'ont toutes leur aises li loyal pelerin”

La dame respondi “Bien vueil mal endurer.
Pour l'amour de saint Jaque qui nous vuille sauver”
Le chevalier dist “Dame bien m'i vuel acorder
Vostre devotion ne vous vuel pas oster”

La dame fist grant joie quant oÿ l'acordance
Mes puis l'en y avint doulereuse grevance
Par l'art de l'ennemi ou n'a que decevance
Com vous orrés se Dieu m'en donne la puissance

Trop vilainement fu la dame deceue
Il li vausist trop miex qu'el ne se fust meue
Le chevalier qui ot sa chose pourveue
Droit l'endemain de Pasques s'esmut sanz attendue

O li mena sa fame miex li vausist laissier
Moult bien furent montez s'orent .i. escuier
Et .i. loial vallet qui menoit le sommer
Mes ou chemin trouverent .I. autre chevalier

De leur pais estoit n'out qu'un carcon trotant
O ceus s'acompaigna dont je vous voiz parlant
Au premier leur moustra d'amistié grant samblant
Mais puis les tourmenta com vous orrez avant

S'en ont il en la fin tres doulereus louier
Com vous pourrez oir bien briefment prononcier
Tres douce gent on dit souvent en reprouvier
Qu'a paine se puet on de traison guetier

Le jonne chevalier qui n'avoit point de fame
Toutes foiz qu'il povoit aprouchier de la dame
S'amour li requeroit de quoi c'estoit diffame
Mes celle qui pensoit au sauvement de s'ame

Li disoit a briez mos “Vostre paine perdés
Se mon seignour savoit ce que me requerez
Il vous en mescherroit ja ne vous en doubtez
Comme fauz pelerin par foy vous maintenez”

Celui qui estoit chauz et plain d'art d'anemi
Li disoit “Chiere dame dessus terre langui
Et tout pour vostre amour se n'en avez merci
Mourir me couvenra loialment le vous di”

Le mari a la dame a ce pas ne pensoit
Pour son loyal amy l'autre touz jours tenoit
Qui de tout son povoir sa honte pourchassoit
A decevoir sa fame moult grant paine metoit

Mes la dame n'avoit de faire mal envie
Tant qu'a saint Jaque vindrent .I. soir aprés complie
L'endemain quant il orent la sainte messe oye
Et faites leur offrandes ne se targerent mie

Il prinrent leur ensaignes si ont fet leur retour
Celui qui requeroit la dame de folour
La pria si souvent que il avint .i. jour
Qu'ele li dist “Amis trop sousfrés de dolour

Ce c'est voir que me dites mes fere n'oseroie
Ce que me requerez car ne puis trouvoir voie
Se je le fes qu'errant encusee ne soie”
Quant celui l'entendi moult out au cuer grant joie

Liement li dist “Dame de ce ne vous doubtés
Bien vous conseilleray se croire me voulez
Ja a vostre seigneur aprés disner direz
Que vous estes malades fort vous douloserés

Et ditez qu'il vous faut belement chevauchier
Devant l'envoierés lui et son escuier
Pour atourner les choses qui nous aront mestier
Mon garcon s'en ira avec eus sans dangier

Nous dirons qu'aprés eus irons tout belement
Et que truisson tout prest ja a l'avesprement
Et nous iron couchier bien et priveement
En tel lieu ou feron tout a nostre talent

Et puis demain matin au point de l'ajournant
Chevaucheron vers euz bien les iron trouvant
Lors a vostre seigneur feron fort entendant
Qu'en nuit mourir cuidates endroit souloil couchant

Et que de certain fustes si tres mal atournee
Qu'entre bras ou chastel fustes par moy portee”
La dame qui s'estoit longuement bien gardee
Fu par art d'anemi laidement enchantee

Elle crut le traitre dont fist grant foleté
Puis l'en couvint sousfrir assez de povreté
Quant vint qu'acomplir durent leur fole volenté
Forment leur mesavint si comme je diré

La dame qui avoit le corps plaisant et bel
Estoit par son droit non apelee Ysabel
Li et le glouton vindrent droitement au chastel
Errant se herbergierent dedens .i. grant ostel

Mes le mari la dame qui s'en estoit alé
Pour retenir l'ostel des qu'il ot commandé
D'atourner au souper diex li mist en pensé
Qu'alast contre sa fame ja orés grant pité

Quant ne l'encontra pas il fu touz esperdus
Mais il trouva .i. homme qui estoit touz chanus
A qui il demanda s'avoit tiex gens veus
Et il li dist “Biau sire par Dieu qui maint lassus

Orains les vit aler droit vers ce chastel la”
Le chevalier l'oÿ forment esperonna
Car prés estoit de nuit dieu si bien li aida
Qu'en l'ostel ou estoient trestout droit ariva

L'oste et l'ostesse a l'uis de leur ostel seoient
Le chevalier enquist se tiex genz y estoient
Et il li respondirent que couchier se vouloient
Il fu touz esbahis de ce qu'il li contoient

De mautalent verti et dist sanz remanoir
“Ferray le faus glouton et la fausse douloir
C'est ma fame espouse je le vous di pour voir
Fetes moustrés le moy il les me faut vëoir”

L'oste li requist “Biau sire par amour vous requier
Que cheens ne leur faites ennuy ne destourbier
Le juge de la ville est bon et droiturier
Se despit vous ont fet bien vous fera vengier”

On manda le baillif qui mie seul n'estoit
Si comme li traitres ou lit entrer devoit
Qui son mauvés desir bien acomplir cuidoit
Le mari a la dame vit qui haut li disoit

“Fauz mauvés desloiaux au trenchant de m'espee
Vous sera celle teste prochainement couspee
La fause sera arse bien l'ay prise prouvee”
Pour Dieu or entendés douce gent honnouree

La dame qui estoit ou lit trestoute nue
Pour honte de la gent fu si fort esperdue
Qu'a son mari a dit com fole mal ostrue
Que rien ne li estoit trop fort fu deceue

Car elle renioit son droit loyal mari
Pour l'autre qui n'avoit onques geü a ly
Quant le mauvés glouton son parler entendi
Il prist grant hardement devant touz dist ainsi

“Biau seigneurs vous veés ci endroit en present
Que couchier me vouloie bien et paiseblement
Mes cel chevalier ci y met empeeschement
Et dit que j'ai erré contre li fausement

Mes il ne dit pas voir diex en scet mon courage
Il n'a rien en la dame je l'ay par mariage
Et se desdire l'ose. contre li tent mon gage”
Lors le mari la dame qui estoit preuz et sage

D'air bailla son gant au baillis l'a tendus
Puis a dit en tel guyse “Se ne l'en rent confus
Je m'acort que je soie com recreant pendus
Et se il avient chose que par moy soit vaincus

Qu'a mon talent me puisse de ma fame vengier
Et la puisse mener en mon pais arrier
Et li glouz soit pendus qui m'a voulu trichier”
Lors l'autre dist en hault “Bien m'y vueil otroier”

On fist lever la dame en prison fu menee
Dedens une fort chambre ou moult bien fu gardee
Et son mari et l'autre tindrent prison fremee
Tant que touz les seignours d'environ la contree

Pour véoir la bataille et pour le droit jugier
Le mari de la dame manda son escuier
Et le garson aussi qui menoit le sommier
Bien se pourquist de ce qui li estoit mestier

L'autre qui out la dame par son parler muee
Sanz ce c'onques l'eüst charnelment adesee
Fu noblement armés quant vint a la journee
Mes il a la bataille moult forment redoutee

Car de certain savoit que siens estoit li tors
Non pour tant il estoit biaus et jonnes et fors
Et si prisoit forment la force de son corps
Mes quant ce vint au jour que il furent de hors

Pour la bataille fere qu'il orent esmeue
Mes la dame qui fu en la prison tenue
Estoit si tormentee et si fort irascue
Qu'elle vousist bien estre dedens terre fondue

Elle disoit “Douz Diex. que m'est il avenu
Bien est mon las de cors en grant vilté cheü
Par ce faus losengier qui puist estre pendus
Mes Diex merci pas n'a ovecques moy geü

Non pourquant de touz poins m'y estoie acordee
Mon mari renoiai com fame forsenee
Mais se je devoie estre dedens .i. feu getee
S'en dirai je le voir n'i a mestier celee”

Ainssi se dementoit la dame toute jour
Par une des fenestres qui estoit en la tour
Vit armé son seignour pour aler en l'estour
Qui se devoit combatre contre le traitour

Qui d'autre part se fist moult richement armer
On aporta les sains pour eulz faire jurer
Cil qui ont droit s'ala a genoullons geter
Tantost qu'il vit les sains il prist haut a parler

Et dist “Seigneurs je jure par les sains qui sont ci
Et par trestouz les autres de quoy Dieu est servi
Que cest mauvés glouton qui ci est m'a tray
Et fortraite la dame a qui je sui mari

Je pensoie que fust .I. loial pelerin
Qui requerist saint Jaque ou j'ai fait le chemin
Mes pire l'ai trouvé assez q'un Sarazin
Regehir le ferai ains que jour prengne fin

En bonne loyauté acompaignié l'avoie
Autant comme a mon frere en son corps me fioie
Ma fame m'a tolue et tourné en tel voie
Qu'a tort et sanz raison par son art me renoie

Onques mes ne la vi mauvese ne sauvage
Par amours mandés la si sarai son courage”
Lors la fist on venir sans nesun arrestage
Mes n'osoit creature regarder el visage

Elle estoit si hideuse que ne savoit que faire
Quant son mari la vit haut li dist par contraire
“A dame pelerine moult semblés debonnaire
Devant les bonnes gens levez haut le viaire”

Tantost comme la dame son parler entendi
A nuz genous se mist par devant son mari
Et dist “Merci requier bien connois que je di
Que je vous renioie ce fu art d'anemi

Bien connois que vous estes mon droit loial espous
Et que j'ai .ii. biaus fiuz en Boulonnois de vous
Mes cel losengier la qui est foux et estous
M'avoit souvent requise par moz courtois et douz

Mes onques n'out a moi charnele compaignie
Bien connois que du tout m'y estoie otroie
Quant Diex vous amena et la Virge Marie
Bien vueil mourir en l'eure se j'ai mort deservie”

Son mari respondi “Pas ne fustes bien sage
Quant ovecques moi venistes ou saint pelerinage
Pour moi fere tel honte vous i arés domage”
Lors l'autre chevalier dist haut en son langage

“Seigneurs or entendez pour Dieu granz et petiz
Je jure sus les sains qu'avez en present mis
Et sus trestouz les sains qui sont en paradis
C'onques de vilanie la dame ne requis

Ancois m'en requeroit et menu et souvent”
Les gens qui la estoient s'esbahirent forment
Bien penserent qu'ot fet desloyal serement
Lors le mari la dame li dist moult fierement

“Faus desloyaus mauvés vous y avés menti
Autres choses dirés ains que partés de ci
Congnoistre vous ferai comment m'avez tray
De Dieu et de saint Jaque l'apostre vous defi”

La dame c'on avoit en la tour remenee
Maudisoit forment l'eure qu'ot onques esté nee
Devotement prioit la Virge couronnee
Qu'el vousist son mari sauver celle journee

Celle qui en la tour forment se dementoit
Pramist a Jhesucrist se son seignour sauvoit
Que jamés en sa vie son col ne passeroit
De riens qui mort goutast douz Diex pas ne pensoit

Au doulereuz tourmenz ne au crueus despis
Qui li fist en present de ses meilleurs amis
Onques mes corps de fame vilaine ne gentis
Pour si petit mesfait ne fu en tel point mis

Ainssi com vous orrés se tout mon dit recort
Le jonne chevalier qui avoit moult grant tort
Pour ce que se sentoit legier hardi et fort
Cuida bien mater l'autre mes Diex li fist confort

Et le baron saint Jaque en qui out grant fiance
A celui qui out tort avint tel mescheanche
Que quant il fu el champ son cheval n'ot puissance
D'aler encontre l'autre c'estoit grant demoustrance

Car touzjours reculoit et prist a regiber
Si fort qu'il fist son maistre contre terre verser
Lors li mari la dame ne le vout deporter
Ains li ala son glaive parmi le corps bouter

Quant cil senti le coup lors dist a haute voiz
“Sire pour Dieu merci ma mauvestie congnois
Vostre fame requis d'amer par pluseurs foiz
De male eure la vi pour li a ma fin voiz.

Non pour quant elle m'ot au derrain en couvent
Que feroie de ly du tout a mon talent
Si eusse je fait mes je n'en fis nient
Car trop tost sourvenistes avecques vous grant gent

Quant couchier me voloie ou lit la dame virent”
Lors quant les nobles hommes l'arraison oirent
Trainer au gibet et puis pendre le firent
Toute quite la dame a son seigneur rendirent

Et li prierent tant qu'il la vousist quiter
Mes onques le seigneur ne si vout otroiier
Ains dist qu'il s'en sara bien par raison vengier
Quant venra au pais qu'avoit a habitier.

De la ville parti la dame fist monter
Sur .i. povre roncin que on fet acheter
Mes onques en chemin ne vout a li parler
Ne il ne la daignoit qu'a paines regarder

D'aler en son pais li sire se hasta
Onques avec la dame ne but ne ne menga
Ne ne jurent ensamble celle qui se doubta
D'aver grant vilanie forment se dementa

Mes gueres de pité n'en avoit li preudon
Ains pensoit qu'il penroit de li venjoison
Aussi tost comme il fu en sa possession
Touz les amis la dame manda en sa maison

Et si i fist des siens venir a grant plenté
Or entendés qu'il fist pour sainte charité
Il apela sa fame qui avoit grant biauté
Moult bien la fist vestir puis li a commandé

Qu'elle alast en la sale les bonnes genz vëoir
Qui estoient venuz digner en son manoir
Cel jour fist .i. mengier qui cousta grant avoir
La dame se laissa devant ses piez chëoir

En soupirant du cuer a dit a moult grant paine
“Douz sire pour la grace qui ne fu pas vilaine
Que Diex fist a la douce marie Magdalaine
Aiez merci de moy bien voy et sui certaine

Que vous voulez de moy devant chascun vengier
Mes trop miex s'il vous plest em porrés esploitier
Fetes secretement vostre cuer esclarier
Si que nos .ii. enfans n'i aient reprovier

Car vous les engendrates chier sire par ma foy
N'onques homme que vous ne jut onques a moy
Combien que m'otroiasse a fere le desroy
Par l'art de l'anemi ne plout a Dieu le roy

Metez moi en tel lieu se vostre cuer l'otroie
Ou lune ne soleil jamés nul jour ne voie
Moult ay promis c'est drois que fort pugnie soie”
“Fause” dist lors li sires “Trop trouvas male voie

Quant tu me renias ce fu grant estoutie
Je ne say gré qu'a Dieu et a Virge Marie
Et au baron saint Jaque de ce que suy en vie
En grant peril de mort fu par ta lecherie

Va de ci te digne avecques tes amis
Jamés ne les verras sur Dieu le te plevis”
Lors fu le cuer la dame si fort espouris
Que elle se pasma dessus le marbre bis

Son seignour la leva puis l'asist sanz sejour
A la plus haute table et ses amis entour
De vins et de viandes orent assez cel jour
Le seigneur de l'ostel qui fu en grant tristour

Des qu'il orent lavé dist haut “Or entendés
Seigneurs ne savés pas pourquoi vos ai mandés
C'est pour .i. jugement que cil vous plaist ferés
D'un fait qui vous sera maintenant recordés

Un chevalier erroit il n'a mie granment
Avecques li sa fame qu'il amoit loyalment
Mes .i. autre jonne homme la requist si forment
Qu'elle acorda du tout a fere son talent

Mes voir il ne pooient lieu ne place trouver
Tant que hors du chemin s'allerent destorner
La fause a son mari s'alla tant dolouser
De mal que l'envoia pour haster le souper

Mes courage n'avoit que ce soir la veïst
Ancois se herberga et coucha en .i. lit
Son ribaut si vouloit couchier sanz nul respit
Quant le mari la dame i sourvint qui tout vit

Tuer cuida la fause et son ribaut aussi
S'avoit il amené pluseurs genz avec li
Mes celle qui avoit en son corps l'anemi
Devant ceus qui la furent renoia son mari

Si fort fu par sa fame tenu le chevalier
Que gage de bataille li en couvint baillier
Contre l'ami la dame mes Diex le droiturier
Vout sauver le preudomme et nuire au losengier

Car ou champ fu vaincu et encroué au vent
Lors r'ot le chevalier sa fame quitement
Tant a fet que elle est dedens son tenement
Mes bien vous di que j'aimme le chevalier granment

Car privé suy de li moult a longue saison
Conseil m'a quis comment penra la venjoison
De celle qui a fet vers li tel traison
Chascun de vous en die ce qui l'en semble bon”

Lors le pere a la dame qui estoit touz flouris
Qui ne sout pas pourquoy tiex moz estoient dis
Respondi “Voir s'estoie de tel fame garnis
Qui m'aroit fet tel honte son corps seroit bruis”

A son dit s'acorda la compaignie toute
La dame fu entr'eus qui estoit en grant doute
El n'osoit dire mot ains souspire et escoute
De honte vousist estre confondue et desroute

Lors parla son mari qui estoit preuz et sage
Et dist “Seigneurs ma fame est de vostre lignage
Sachiez bien que c'est celle qui m'a fet tel domage
Mes ne sera pas arse car je n'en ay courage

Et s'en penrai venjance crueuz par autre tour”
Lors les amis la dame requirent par doucour
Qu'en tel point s'en venjast ne fust leur deshonneur
Et il leur respondi que jamés a nul jour

N'en orroient parole un soir la fist mander
Droit au port de Wissent. bien s'ala confesser
De trestouz ses pechiez que elle pout penser
Bien cuida qu'en la mer la vousist on geter

Elle avoit .i. anel de fin or seulement
Son mari li osta de son doy rudement
En la mer le geta et dit qu'acordement
N'ara a li se Diex l'anel d'or ne li rent

Il ne pensast jamés en nesune maniere
A revoier l'anel dont la pierre fu chiere
Mes puis le revit il et ot la dame chiere
Plus que devant mes lors out volenté si fiere

Qu'ennelés ot fet fere gros et rudes de fer
Es .x. dois a la dame les a fet .x. bouter
Si fort qu'il n'estoit homme qui les poist oster
Et puis la commenca forment a ramponer

En disant “Belle dame de tiex anés avés
Dont toute vostre vie en saisine serez”
Elle respondi “Sire fetes vo volentez”
Il l'a prist par le bras et dist “Oultre passez”

En .i. batel la mist ou il n'avoit riens nee
Puis la bouta en mer de moult grant alenee
La dame s'escria “Sire s'il vous agree
Pensés de vos enfans leur mere est adiree.

Je vous commant a Dieu puis qu'ainssi departon
De mes pechiez me face nostre Seigneur pardon”
Le seigneur s'en revint tout pensant en maison
.I. petit de la dame se il vous plest diron

Qui estoit u batel seule sanz nule soulas
Les ondes la fesoient aler puis haut puis bas
Elle dist “Tres touz Diex qui sauvates Jonas
El ventre a la balaine car ne m'obliés pas

Et s'il vous plest ainsi que je soie noie
Aiez merci de ma vie qu'elle ne soit perie
Et sauvés monseigneur et toute sa mesnie”
Adonques vint .i. vent devers destre partie

Et au plaisir de Dieu le batelet mena
En .i. ille de mer ou ame n'abita
Lors prist la dame terre tout partout regarda
Ne vit homme ne fame dont moult se dementa

En celle ille de mer n'ot borde ne maison
Pain ne blé ne farine ne autre garison
Mes poumetes sauvages y avoit grant foison
Rouses et aube espine et maint espés bisson

La dame sospira dieu prist a reclamer
Car si grant paor avoit que ne povoit durer
Des poumetes sauvages commenca a tasser
Car .ii. jours et .ii. nuys l'out falu jeuner

Des herbes et des pommes que par l'ile trouvoit
Vesqui .xl. jours. de citernes bevoit
Qui estoient en l'ile et puis quant il plouvoit
En .i. creus d'un viex arbre a garant se boutoit

Bonne gent par .i. mot qu'elle dist par folie
Et pour soy consentir au mal que ne fist mie
Sousfri moult de douleurs mes ains que perdit vie
Out si com vous orrés pes a sa compaignie

Mes aincois li couvint pluseurs maulz endurer
Des anelés de fer vous vueil .i. poi parler
Que son pari par force li fist es dois bouter
Tant li firent d'angoisse que fort est a conter

Car les .x. anelés si tres estrois estoient
Que les dois et les mains moult forment li enfloient
Le cuir et la char tendre de touz poins li rompoient
Poi de gent en bon gré telle douleur prendroient

Mes celle avoit au cuer si ferme repentance
Tant plus sentoit de mal et de dure grevance
Lors baisoit les aneaus en devote plaisance
Et prioit Jhesucrist par sa digne puissance

Gardast de mal celui par qui li furent mis
Et disoit “Voir mon corps deüst estre bruis
Quant reniai celui qu'estoit mon droit maris
Et le mis en peril d'estre vilment fenis”

Quant celle out dedens l'ile esté .xl. jours
Qui estoit tout adés en lermes et en plours
Li tres douz Jhesucrist li envoia secours
Si sousfri elle puis assez d'autres doulours

Si comme je dirai s'il plest a Dieu le pere
Vous n'oistes pieca plus piteuse matere
La nuit d'une saint Jaque que la lune fu clere
S'agenoulla la dame qui sousfroit grant misere

Et dist “Glorieus Diex. qui vousistes aler
xl. jours entiers ou desert jeuner
Donne moy en cest monde tiex paines endurer
Qu'en la parfin me puisse envers vous acorder

Et a mon bon mari qui me hait et droit a.
Saint Jaque douz apostre vostre feste sera
Demain je le sai bien l'anemi me tempta
Quant de vous revenoie en griés las me bouta

Vueilliez prier pour moy a la Virge pucelle
Qui porta le douz fruit qui pecheurs rapele
Qu'en cest monde ca jus face penance telle
Qu'aprés ma mort soit m'ame devant Jhesucrist belle

Car du corps ne me chaut” bonne gent or oez
Comment le roy des roys est plains de grans bontez
A paines ot la dame ses parlers definés
Quant elle vit venir droit vers l'ile .ii. nes

Car .i. estourbellon leva en haute mer
Qui fist les .ii. vessiaus dessous l'ile ariver
Il dit voir qui le dit moult l'ay oÿ conter
Que ja ne perira ce que Diex veult sauver

En l'une des nes ot .i. conte palazin
Qui avoit pluseurs villes dessus le grant chemin
En Espaigne par ou passent li pelerin
Qui vont droit a saint Jaque moult ot cuer pur et fin

Premier percut la dame adonc dist a sa gent
“Je voi la une dame qui moult a le cors gent”
Hors de la nef issi vers li vint hastiment
Et puis la salua bel et courtoisement

Aprés dist doucement “Qui vous amena ci”
Elle respondi “Sire voir une nef peri
En la mer ou j'estoie en cel batel sailli
Au gré de Dieu ving ca de noier me gari

.xl. jours et plus a que je ne vi pain”
Le seigneur l'emmena qui fu bon et certain
En la nef bien pensa que elle eüst grant fain
Il fist devant li metre de viandes tout a plain

Mes qu'a pain et a eue ne vout onques touchier
Si l'esforcoit souvent le seigneur de mengier
Mes quant percut les mains fort se prist a seignier
Que les aneaus li orent trop fort fet domagier

Lors li dist doucement celui qui fu courtois
“Dame se Diex me gart ce seroit grant desrois
Se ne fetes oster ces anelés estrois
Qui ainssi vous afolent et les mains et les dois

Il a si ens .i. mire qui bien les ostera
D'une petite lime souef les limera
De la doulour qu'avez tantost vous garira”
La dame respondi “Sire ja n'avenra

Que les anelés chient hors de mes .x. dois jus
Se n'est pas le vouloir de Dieu qui maint lassus”
Il partirent de l'ile quant l'oré fu cheus
A .i. des pors d'Espaigne sont a ville venus

Le conte vout la dame en son pais mener
Mes elle li proia qu'i li vousist prester
Lieu sus le grant chemin ou peüst demourer
Afin qu'elle peüst as pelerins parler

Qui travaillent leurs corps pour la saint Jaque amour
Li sire respondi “Trop souffrés de doulour”
Celle dist doucement “Servir mon creatour
Vueil de tout mon povoir n'ay soing d'autre labour.”

Au conte qui estoit douz et loial et sage
Plesoit moult de la dame le corps et le visage
Il li dist “Voir je croi qu'estes de grant lignage
Volentiers vous penroie par loyal mariage

Tantost seroit le mal qu'avez es mains garis
Aprés moy s'il vous plest tenrés tout mon pais
Moult suy riche d'avoir qu'en m'effance conquis
Onques n'espousai fame ne n'ai fille ne filz”

La dame dist “Douz sire de basse gent sui nee
J'ai grant part de ma vie com pecheresse usee
Penance me faut faire pour estre racordee
Voué que jamais d'omme ne seroie privee

Mes pour Dieu fetes moy ce que vous ai requis
Je prierai pour vous et pour tous vos amis”
Li sires qui estoit plain de certain avis
Li fist ou chemin fere .I. biaus lieu et faitis

.XII. fames i mist qui beguines estoient
Et leur amarti rente de quoy elles vivoient
Les pelerins de ca qui a saint Jaque aloient
Par devant cel ostel dont je vous di passoient

La dame qui avoit en Dieu servir sa cure
Combien qu'eüst mol lit gesoit a terre dure
Bonne vie pour l'ame menoit mes moult fu seure
A son corps pas n'avoit apris tel norreture

Le conte qui avoit cel lieu fet ordenner
Venoit souvent la dame vëoir et visiter
Car loyaument l'amoit sans nul vilain penser
Mes la mort qui tout prent vint au seingneur hurter

Quant il percut sa fin et sout qu'il se mouroit
La rente de la ville qui .vc. mars valoit
Vout laissier a la dame qui saintement vivoit
Lors trespassa li sires qui moult amés estoit

La dame de la rente fist fere .i. biau moustier
Et .i. bon hospital pour povres herbergier
Chascun parloit de li et avant et arrier
De conforter les povres ne se povoit targier

Par le pais aloit de li grant renommee
De penitance faire n'estoit onques lassee
Souvent requeroit Dieu et la Virge loee
Qu'envers son droit seignor peüst estre acordee

Devotement prioit aussi por ses .ii. fiex
Qu'encore les veïst sains et saus de ses iex
Pour Dieu or entendés trestous jonnes et viex
S'orrés les grans vertus que fist le roy des ciex

Par quel point il donna talent au chevalier
De retrouver sa fame que il en fist chacier
En .i. quaresme avint .I. pou devant mengier
Que li sires ala vëoir son cuisinier

Qui atornoit poisson mes dedens l'un trouva
L'anel qui fu la dame qui par mer s'en ala
Le seingneur le connut tendrement le baisa
Pour l'amour de sa fame de pitié lermaia

“Tres douz Diex” dist li sire “Certes se je cuidoie
Que trouvasse la dame voulentiers la querroie
Mes de perdre ma painne forment me douteroie
Voir de cest anel ci doy bien avoir grant joie

Car je pense que Dieu le m'a fet envoier
Pour avoir remembrance de ma lasse moullier
Qu'en .i. batel laissai en doute de noier
Mes peüst estre que Dieu li a voulu aider”

Le chevalier s'ala a saint Jaque vouer
Et dit qu'il li fera ses .ii. enfans porter
Afin qu'encore puist sa fame retrouver
Adonc fist ses .ii. fiex par devant li mander

Ceulz i vindrent tantost qui leur pere doutoient
De trestoutes faitures mout bien li resembloient
.VII. ans tant seulement de droit aage avoient
Encore de leur mere nulle riens ne savoient

Quant leur pere les vit fort prist a souspirer
Ses choses ordenna pour a saint Jaque aler
Dedens une litiere fist ses enfans porter
De conter leur journees ne me quier ja meller

Mes herbergier se firent .I. soir ains l'anuitier
A .ii. lieues de la ou estoit sa moullier
La dame aprés souper parloit a son portier
En tant devant la porte passoit .i. messagier

La dame le hucha qui avoit grant envie
De savoir s'il venroit ame de sa partie
Au messagier a dit “Frere di je te prie
Ses tu s'il vient nului de devers Picardie”

“Dame” dist il “Oyl demain passera ci
Uns hons de Boloignois bon chevalier hardi
Qui ses .ii. filz amainne a saint Jaque avec li”
Lors dist la dame bas “Bien croy c'est mon mari”

Mes n'en fist nul semblant ainz prist Diex a loer
Lors d'un soutif engin la fist Diex aviser
A sa gent coumanda c'on ne laissast passer
Pelerin l'endemain s'a li n'aloit parler

L'endemain par matin si com prime sonnoit
Vint la le chevalier qui ses enfans menoit
Mes les serjans li dirent qu'avant ne passeroit
S'a la dame du lieu congié n'en demandoit

Li sires qui n'estoit outrageus ne estous
Leur dist “Je ne vueil pas desobeir a vous”
Son escuier hurta en disant “Frere douz
Alés droit a la dame parler pour nous trestous”

Lors a l'ostel la dame s'en ala l'escuier
Elle dist quant le vit “Dont estes frere chier”
“Voir de Boulonois dame a .i. tel chevalier
Qui .ii. filz jumeauz mainne au saint Jaque moustier

Afin qu'il puist la mere aus enfans retrouver
.I. anel qu'elle avoit geta dedens la mer
Pour ne sai quel despit il le r'a sans fausser”
Lors coumenca la dame forment a souspirer

Non pour tant elle dist “Amis or entendés
Je sai bien c'on vous a la devant arrestés
Se passer voulés outre vous me creanterés
Que vous et vostre mestre par ci repaserez

Et si ferez a moy parler le chevalier
De vëoir les enfans ai moult grant desirier”
Adonques respondi doucement l'escuier
“Dame je le vous jure sur Dieu le droiturier”

L'escuier retourna a son seignor tantost
Mout bien li recorda du parler qu'oÿ ot
Tous en fu esbahis mes que dire ne sot
Adonques se remirent el chemin a brief mot

Il esploitierent tant que a saint Jaque furent
Bien firent leur offrendes et ce que fere durent
A oste n'a ostesse nule chose n'acrurent
Quant il en fu seson a retourner se murent

Car d'aler en son lieu a chascun desirance
Mes le douz Jhesucrist qui sur tous a puissance
Vout moustrer a la dame belle senefiance
Car bien sout qu'ot sousferte crueuse penitance

C'unne vois li vint dire “Ton seingnour sera ci
Et tes .ii. filz dimenche .I. pou devant midi
Va t'en celle journee humblement contre li
Quant tu l'enconterras si li requier merci”

La dame fu mout lie quant la vois escouta
Tous les clers et les prestres de la terre manda
Le jour que son seingnor ou pais arriva
De processions fere doucement leur proia

Ceulz qui l'avoient chiere bonnement l'acorderent
Encontre le seingneur devotement alerent
Chasses et saintuares devotement porterent
Et loenges de Dieu gracieuses chanterent

L'evesque du pais qui savoit bien la guise
Par la confession qu'ot oie en l'eglise
Coument la dame fu vers son seingnour mesprise
Vint droit au chevalier et li dist par franchise

Que se il li plesoit qu'il li donnast .i. don
Le sires qui estoit a merveilles preudon
Respondi “Je l'otroy se fere le poon”
Adonques vint la dame en grant devocion

Aus piez de son mari se laissa jus chëoir
Et li dist “Tres chier sire vueillés merci avoir
De celle qu'anemis cuiderent decevoir”
Le chevalier l'ala lever sanz remanoir

Quant il vit qu'estoit celle qu'il avoit espousee
L'eaue du cuer li est jusques aus iex montee
Mes quant il vit ses mains la couleur ot muee
Car il n'i avoit celle ne fust trop mal menee

Car les petis anneaus qui trop estrois estoient
La char jusques aus os usee li avoient
Toutes les bonnes gens qui la chose veoient
Pour la pitié de li tout tendrement plouroient

Lors par devant le pueple la dame recorda
Coument son batelet en l'ille l'amena
Et la grant povreté que dedens endura
Et la guise conment le conte l'en jeta

Son mari li dist “Dame bien avez achetee
Vostre fole parolle qui trop mal fu getee
Or le vous pardoint Diex et la Virge loee
Et je si fais aussi par devote pensee”

Pour Dieu or entendés trestous grans et petis
Tantost con l'aquita ses drois loyaus maris
Belles vertus i fist le roy de paradis
Car de ses dois chairent les anelés tous dis

Pour quoy avoit souffertes pluseurs douleurs tres grans
Lors acola la dame ses .ii. petis enfans
Et baisa tendrement mout fu son cuer joians
Lors ataint son mari qui fu preus et vaillans

L'enel qui par despit jeta dedens la mer
A sa fame l'ala doucement presenter
Et li conta conment dieu li fist retrouver
Mes sachiez que la dame ne se vout remuer

N'aler en Boulonnois ou ot grant seignorie
Onques puis n'ot a homme charnele compaignie
Quant son mari le sout ne l'en efforca mie
Ainz voua chaasté et mena sainte vie

Douce gent les personnes que je vous ai nonmé
Userent si leur vies que Diex par sa bonté
Vout recevoir leur ames en la digne clarté
Laquelle nous otroit la sainte Trinité. 

Amen