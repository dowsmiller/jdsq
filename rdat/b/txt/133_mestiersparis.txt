LI
ESTABLISSEMENT DES MESTIERS
DE PARIS.
Estienne Boiliaue, garde de la prevosté de Paris, a toz les bourgois et a touz les
residens de Paris, et a touz ceus qui dedens les bonnes de cel meisme liu venront,
as quex ce apartendra, saluz.
Pour ce que nous avons veu a Paris, en nostre tans, mout de plais et de contens
par la delloial envie qui est mere de plais, et deffernée couvoitise qui gaste
soy meisme, et par le non sens as jones et as poi sachans, entre les estranges
gens et ceus de la vile qui aucun mestier usent et hantent, pour la reson de ce
qu’il avoient vendu as estranges aucunes choses de leur mestier, qui n’estoient
pas si bones ne si loiaus que eles deusent; et entre les paageurs et les coustumiers
de Paris et ceus qui les coustumes et les paages doivent de Paris et ceus
qui ne les i doivent pas; et meesmement entre nous et cex qui justice ou juridicion
ont a Paris, qui le nous demandoient et requeroient autre que il ne le devoient
avoir, ne n’ont usée ne acoustumée de avoir; et pour ce que nous nous doutiemes
que li Rois n’i euist domage, et cil qui ont les coustumes de par lou Roy
n’i perdisent, et que fauses oevres n’i fussent faites ne vendues a Paris, ou que
mauvaises coustumes n’i fussent acoustumées; et pour ce que li offices au bon
juge est d’abatre et de finer les plez a son pooir, et de voloir touz faire bons, non
pas tant seulement par paour de paines, mès par amonestement de louiers : nostre
intenptions est a esclairer, en laPremiere partiede ceste oeuvre, au mius que
nous porrons, touz les Mestiers de Paris, leur ordenances, la maniere des entrepresures
de chascun mestier, et leur amendes.
En laSeconde partieentendons nous a tretier des Chaucies, des Tonlius, des
Travers, des Conduis, des Rivages, des Halages, des Pois, des Botages, des Rouages,
et de toutes les autres choses qui a coustume apartienent.
En laTierce partieet en la dehareniere, des Joustices et des Juriditions a
toz ceus qui justice et juridition ont dedens la ville et dedens les forbours de Paris.
Ce avons nos fait pour le profit de touz, et meesmement pour les povres et
pour les estranges qui a Paris vienent acheter aucune marchandise, que la marchandise
soit si loiauz qu’il n’en soient deceu par le vice de li; et pour ceus
qui a Paris doivent aucune droiture ou aucune coustume, ou qui ne les doivent
pas; et meesmement pour chastier ceus qui par covoitise de vilain gaaing ou par
non sens les demandent et prendent contre Dieu, contre droit et contre raison.
Quant ce fu fait, concoilli, asamblé et ordené, nous le feimes lire devant
grant plenté des plus sages, des plus leauz et des plus anciens homes de Paris, et
de ceus qui plus devoient savoir de ces choses; li quel tout ensamble loerent
moult ceste oevre. Et nos quemandames a touz les Mestiers de Paris, a touz
lespaagiers et les coustumiers de cel meesme liu, et a touz ceus qui justice et
juridition ont dedens les murs et dedens la banliue de Paris, que il ne feisent ne
n’alaisent en contre; et que se il le faisoient a leur tort, que il l’amendroient
a la volenté le Roy, et rendroient a la partie touz les couz, touz les despens et
touz les domages qu’il i auroient euz et faiz pour cele ochoison, par le leau
taxement de nous et de nos successeurs.
Nuz ne peut estre Talemeliers dedans la banliue de Paris se il n’achate
le mestier du Roi; se il ne demeure a Saint Marchel, a Saint Germain des Prez,
hors de murs de Paris, ou en la viez terre Madame Sainte Genevieve, ou en la
terre du chapitre Nostre Dame de Paris asise en Guarlande, hors mise la terre
Saint Magloire dedans les murs de Paris et dehors, et la terre Saint Martin des
Chans asise hors des murs de Paris. Et vendent les mestiers devant dit, de par
le Roy, cil qui du Roy l’ont achaté, a l’un Talemelier plus, a l’autre mains, si come
il leur semble que bien soit.
Nus ne puet estre Talemeliers dedans la banliue de Paris, hors mis ceus qui
demeurent es terres desuz dites, qui ne poit le hauban le Roy et les coustumes
du mestier, si n’en est previlegié du Roi.
Li Talemelier qui demeurent es devant dites terres n’achatent pas le
mestier du Roi, si ne leur plait; et si seroient haubanier, se il leur plait. Et se
il sont haubanier, il auront les autres franchises que li haubanier ont; et se il
ne sont haubanier, il doivent les redevances du mestier come forain.
Quant li noviaus Talemeliers a ce mestier achaté devant la Saint Jehan
Baptiste, se il ne demeure es terres devant dites, il doit VI.  s. de parisis au Roi
por le hauban, a paier a la Saint Martin d’yver prochenement après ansuians; et a
chascune Saint Martin d’yver après ansuiant, VI  s. de parisis por le hauban le Roi,
tant come il vaudra estre haubaniers et del mestier de talemelerie.
Se li Talemelier haubanier va demorer en aucune des terres devant dites, il
iert quite de son hauban, se il plest, mès il sera aus coustumes etaus redevances
du mestier, come forain.
Se li noviaus Talemelier achete le mestier de talemelerie entre la S. Jehan
Bauptiste et la S. Martin d’iver, il ne paiera pas a cele S. Martin les VI  s. de hauban,
mais il les paiera a chascune des autre S. Martin d’iver après ensuiant, se
il est demorans en aucune des terres devant dites, si come il est dit par devant.
Haubansest uns propres nons d’une coustume asise, par la quele il fu
establi ancienement que quiconques seroit haubaniers, qu’i seroit plus frans et
paieroit mains de droitures et des coustumes de la marchandise de son mestier
que cil qui ne seroit pas haubaniers.
Haubanier furent ancienement establi a un mui de vin paier. Et puis mist
li bons rois Phelippe cel mui de vin a VI  s. de parisis, pour le contens qui estoit
entre les povres haubaniers et les eschançons lou Roy, qui le hauban recevoient
de par lou Roy.
Des mestres qui sont haubaniers, li un doivent demi hauban, c’est a
savoir III  s. ; li autre plain hauban, c’est a savoir VI  s. ; et li autre, hauban et
demi, c’est a savoir IX  s..
Tout li mestre de Paris ne sont pas haubanier, ne nul ne puet estre haubanier
se il n’est de mestier qui ait hauban, ou se li Rois ne li otroie par don ou
par vente.
Li Talemelier qui sont haubanier sont quite du tonliu des pors qu’il
achetent et de ceus qu’il revendent, por tant qu’il aient une fois mangié de leur
bren. Et si sont quite li Talemelier du tonliu de tout le blé qu’il achetent pour
leur cuire et du pain qu’i vendent, fors que trois demies de pain que chascun
Talemelier, noviax et viez, doit chascune semaine au Roy, de tonliu.
Li noviax Talemeliers doit, le premier an qu’il a acheté le mestier de
talemelerie, XXV  d. de coustume a paier au Roy; a la Thiphaine et a Pasques
XXII  d., et a la S. Jehan Baptiste V  d. obole; et chascun an VI  s. de hauban,
et chascune semaine trois demies de pain, de tonliu. Et autant doit il
au segont an, et autant au tiers an, et autant au quart an. Et si doit faire li
noviax Talemelier, chascun an des quatre années desus dites, une oche en
un baston a la Thiephaine, contre celui qui queut la coustume du pain de par
lou Roy.
Quant li noviax Talemelier ara en tel maniere fet quatre ans acomplis, il
prendra un nuef pot de terre, et ara dedanz le pot nois et nieules; et venra a la
meson au mestre des Talemeliers, et aura avec lui le coustumier et touz les Talemeliers
et les mestres vallès, que l’on apele joindres. Et doit cil noviax Talemelier
livrer son pot et ses nois au mestre, et dire :Mestre, je ai fait et acompli
mes quatre années.Et li mestre doit demander au coustumier se ce est voirs.
Et se il dit que ce est voirs, li mestre doit baillier au noviau Talemelier son pot et
ses nois, et conmander li qu’il les jete au mur. Et lors li noviax Talemelier doit
jeter son pot et ses nois et ses nieules au mur de la meson le mestre, au dehors.
Et lors doivent li mestres, coustumiers, li noviax Talemeliers et tout li autre Talemelier
et li vallet, entrer en la meson au mestre, et li mestre leur doit livrer feu
et vin. Et chascun des Talemeliers et li noviax et li mestre vallet doivent chascun
I  d. au mestre des Talemeliers, pour le vin et pour le feu qu’il livre.
Li mestre des Talemeliers doit faire asavoir au coustumier, aus Talemeliers,
aus joindres, que il viegnent a ce jour a sa meson. Et il i doivent venir
ou envoier leur denier au mestre des Talemeliers, pour le vin devant dit.
Se li Talemelier et li joindre ne vienent a cel jour, se il en sont semons,
ou il n’envoient leur denier au mestre des Talemeliers, li mestre des Talemeliers
leur puet deffendre le mestier tant come il aient paié le denier devant dit.
Le jour que le mestre des Talemeliers doit assigner au coustumier, aus
Talemeliers,aus mestres vallès, doit estre le premier dimanche après le premier
jour de l’an.
Quant cil quatre an del noviau Talemelier seront passé, et il ara en tel
maniere ouvré depuis cel jour en avant, il iert mestre Talemeliers, ne ne paiera
au Roy chascun an que X  d. au Noel, de coustume, XXII  d. a Pasques, V  d.
obole a la S. Jehan Baptiste, et les VI  s. de hauban a paier a la S. Martin d’iver,
et les trois demies de pain a paier chascune semaine pour son tonliu, c’est a
savoir, demie le merquedi et danrée le samedi. Et ces trois demies de pain
prantli esvesques la tierce semaine, c’est a savoir que li Rois prant les deus
semaines et li evesques la tierce.
Se li noviaus Talemelier pert son eschantillon une fois ou pluseurs
dedans les quatre années desus dites, il devra, a chascune fois qu’i le perdra, un
chapon ou XII  d. por le chapon a celui qui la coustume lou Roy guardera de par
le Roi.
Tout li Talemelier novel et viez doivent chascun, chascune semaine, au
Roy les trois demies de pain de tonliu, avec les autres coustumes et les autres
redevances devant dites. Se il sont demorant es terres devant dites et il aportent
leur pain es hales, si doivent il les trois demies de pain desus dites, avec toutes
les autres coustumes que forain Talemelier doivent.
Li rois Phelippe dona ce tonliu a un chevalier. Et doiventprendre, cil
qui le tienent, a chascun Talemelier demie de pain au merquedi, se li Talemelier
a pain a sa fenestre ou en son four, et d. au samedi, se il a pain a sa fenestre
ou en son four. Et se il n’avoit pain en ces jours, il ne devroit ne la demie ne
obole.
Li Rois a doné a son mestre panetier la mestrise des Talemeliers, tant
come il li plaira, et la petite justice et les amendes des Talemeliers et des joindres
et des vallès : si come des entrepresures de leur mestier, et de bateure sanz
sanc, et de clameur, hors mise la clameur de proprieté. Li mestre panetiers doit
faire prendre guarde du mestier des Talemeliers, et en a les amendes de par lou
Roy, tant come il li plaira. Et doit cil mestre panetier prendre un preud'ome
Talemelier qui li guarde son mestier et ses amendes, et qui bien sache connoistre
les bones denrées et les leaus.
Quant li Rois a doné a son mestre panetier le mestier de Talemelier, li
mestre panetier doit venir a Paris et faire asembler touz les Talemeliers par celui
qui est en son leu. Et doit eslire XII des plus preud'omes du mestier de Talemelier,
ou plus ou mains, selonc ce qu’il li semble bon, qui miex sachent connoistre
le pain, et qui plus sachent du mestier, pour le profist a ceus qui dedans la
vile sont. Et doivent icil XII preud'ome jurer seur Sainz que il garderont
le mestier bien et leaument, et que, au jugier le pain, qu’il n’espargneront ne
parent ne ami, ne ne comdempneront nullui pour haine ne pour malvoillance, a
tort.
Nul Talemelier ne doit cuire au dimenche, ne au jour de Noel, ne
l’endemain, ne au tierc jour; mès au quar jour de Noel puent il cuire.
Nul Talemelier ne puet cuire le jour de la Thiphaine, ne au jour de
la Purification Nostre Dame, ne au jour Nostre Dame en mars, ne au jour Nostre
Dame de la mi aoust, ne au jour de la Septembresche.
Nul Talemelier ne puet cuire au jor de feste d’apostre du quel la veille
soit jeulable, ne en la feste S. Pere en goule aoust, ne a la feste S. Berthelemi,
ne l’endemain de Pasques, ne le jour de l’Acencion, ne l’endemain de la Penthecoste.
Nul Talemelier ne puet cuire au jour de la feste S. Crois après aoust, ne
au jour de la feste S. Crois en may, ne au jour de la Nativité S. Jehan Baptitre,
ne au jour de la feste S. Martin d’yver, ne au jour de la feste S. Nicholas en
yver.
Nul Talemeliers ne puet cuire le jour de la Magdeleine, ne au jor de
la feste S. Jaque et S. Cristofle, ne au jour S. Lorent.
Nus Talemeliers ne puet cuire au jour de la S. Jaque et S. Phelippe,
ne au jour de la S. Denise, ne au jour de la Touz Sainz, ne au jour de la feste
aus Mors, se ce ne sont eschaudés a doner por Dieu, ne au jour de la feste
S. Genevieve après Noel.
Nul Talemeliers ne puet cuire es veilles des festes desus dites, que li
pains ne soit au plus tart a chandoiles alumans dedans le four, ne es chamedis,
fors qu’en la veille du Noel qu’il pueent cuire jusquesaus matines Nostre Dame
de Paris.
Li Talemelier puent cuire les lundis ains jour, si tost come matines de
Nostre Dame sonent, se aucunes des festes desus dites n’i escheent.
Se aucun Talemelier cuisoit en aucun des jours des festes desus dis, il
seroit de chascune fournée a VI  d. d’amende au mestre et en II saudées de
pain, que li mestres et li juré donroient pour Dieu a chascune fois que li Talemelier
en seroit repris. Et se li pains failloit a Paris, si converoit il qu’il presist
congié de cuire au mestre des Talemeliers.
Nul Talemelier ne puet faire plus grant pain de II  d. se ce ne sont
gastel a presenter, ne plus petit de obole se ce ne sont eschaudés.
Tout li Talemelier doivent faire denrées et demies et pains de II  d.
bons et loiaus, selonc le marchié qu’il ont du blé.
Se aucuns Talemelier vent III pains doubliaus plus de VI  d. ou mains de
V obole, il pert le pain. Et a li mestres des Talemeliers ce pain, et en fet sa volenté.
Li Talemelier de Paris doivent faire si bon pain et si grant, de denier
et de obole, que les VI denrées ne puissent estre donées por mains de
V obole, sans prandre les VI  d. obole pour VI  d., les XII  d. por XI  d., et les XIII  d.
pour XII  d..
Li juré qui jugent le pain doivent aler par mi la vile por prendre
le petit pain, toutes les fois que li mestre les en semondra, et tant des jurés
come il li plaira, c’est a savoir quatre jurés au mains a chascune fois qu’il
vaudra aler par mi la vile.
Quent li mestres et li juré vont par mi la vile pour prandre le petit
pain, ilprendrontun sergant du Chastelet, et as fenestres ou il treuvent le pain
a vendre, li mestre prant le pain et le baille as jurés, et les jurés reguardent se il
est souffisans ou non. Et se il est souffisans, li juré le remestent seur la fenestre,
et s’il n’est souffisans, li juré metent le pain en la main au mestre. Et par tant, li
mestres set bien que li pain n’est mie souffisans, et puet prandre toutle remanant
de cele meesme fournée.
Et se il i a a une fenestre pluseur maniere de pains, li mestres fera
chascune maniere jugier, et ceus que l’en troverra petit, li mestreetli juré
feront doner por Dieu le pain.
Nul pains ne puet estre pris se li mestres et li juré n’i sont, ne li petis
pains donés por Dieu fors la ou li mestres et li juré s’asentent, ne nus pains estre
jugiez a trop petit se il n’i a de cele maniere de pain plus du petit que du
grant. Et li petit pains est touz jours perdus.
Se li mestre treuve pain meschevé, c’est a savoir pain doublel que on
ait vendu les trois plus de VI  d. ou mains de V  d. obole, ou pain de denier et
de obole de quoi on ait vendu les XII denrées pour mains de XI  d. ou les
XIII denrées por mains de XII  d., fors eschaudés des quex l’en puet doner XIIII denrées
por XII  d. et nient mains : li mestres auroit tout le pain meschevé, et de
celui feroit li mestres sa volanté et son plaisir, fors que au semedi, ne ja n’en
parleroit aus jurés.
Tout li Talemelier de Paris et d’ailleurs pueent vendre au semedi, ou
marchié de Paris, pain a touz feurs, au miex que il porroit, mès que li pain ne
soit de plus de II  d. ; et se li pains estoit de plus de II  d., il seroit le mestre. Cel
pain apele l’onpain pote.
Li mestres et li juré devant dit sont quite du guet, por la paine et por
le traivail que il ont de guarder le mestier de Talemelier, qui est le Roy. Et ce
establi la roieine Blanche, que Diex absoille.
Se uns Talemeliers est semons par devant le mestre des Talemeliers
et il a tort, il doit VI  d. d’amende au mestre; et s’il est defaillans, il doit VI  d. au
mestre.
Se li sergant au Talemelier, soit joindre, soit vallès ou aidans a Talemelier,
c’est a savoir vaneres, buleteres, pestriseur, sont ajourné par devant le
mestre a leur tort, c’est a savoir, qu’il connoissent ou nient la dete et soient
ataint, ou il soient defaillant de venir a la semonse le mestre, il doivent chascun
III  d. d’amende au mestre.
Les VI  d. du Talemelier et les III du vallet d’amende prant li mestres
de ceus qui connoissent ausi bien come de ceux qui nient, pour la reson de ce
que en la joustice n’a point de despit; ne plus n’en puet il lever d’amende.
Li mestres des Talemeliers ne puet lever que une amende d’une querele.
Et se cil qui l’amende a faite est si erredes ou si fous que il ne voille obeir au
conmendement le mestre ou s’amende paier, se il est Talemelier, li mestre li puet
deffendre le mestier; ne icil Talemelier ne puet puis cuire se son levain n’est faiz
avant que la deffence li ait esté faite; et se son levain est fait, il puet cuire la cuite
du levain.
Se li Talemelier cuist pain seur la deffanse au mestre, se li levains
n’a esté faiz ains la deffence, li mestres puet il celui pain prendre et faire ent sa
volanté. Et se li Talemelier li efforce, li mestre des Talemeliers vient au prevost
de Paris, et li prevost de Paris est tenus a abatre li la force.
Se li vallès des Talemeliers ou li aide, qui a amende faite au mestre,
est si errede et si fouz que il ne voille obeir au conmendement le mestre ou s’amende
paier, li mestre li puet deffendre le mestier, et a touz les Talemeliers
qu’il ne le mestent en oeuvre dessi adont qu’il ait acompli le conmandement le
mestre selonc droit.
Se Talemelier met le vallet en oevre par desus le deffens le mestre, il
le doit amender de VI  d. au mestre. Et se li Talemelier ces VI  d. ne veut paier, ou
il, pour le deffens le mestre, ne veut lessier a metre le sergant en oevre, li
mestres li puet deffendre son mestier et prendre ent l’amende en la maniere desus
dite : c’est a savoir, la fournée du pain, s’il cuit puis son deffens, et prendre la
force lou Roy, se mestier li est.
Li Talemeliers ou li vallès au quel li mestiers est deffendus doivent requerre
au mestre que il leur rende leur mestier; et li mestre leur doit rendre, se il ont
finé a leur partie et a lui de s’amende.
Se li mestres vée a randre le mestier aus Talemeliers et aus vallès au
quex il a deffendu, pour que il li samble que il aient trop mesfeit, si come s’il li
eussent dit vilonnie en son siege ou fait ou a un autre, present le mestre, ou
aus jurés qui prandent le petit pain : cil a qui li mestiers seroit veez du mestre,
doit prendre II preudesomes jurés ou autres, et requerre le mestre qu’il son
mestier li rende, par donant plegerie d’estre a droit par devant le mestre panetier
lou Roy. Et se li mestres estoit si erredes que il la plegerie ne vausist
prendre, il cil a qui li mestiers seroit deffendus le doit offrir devant les jurés, et
li juré li doivent rendre son mestier, dessi a la venue le mestre panetier, sauve
la droiture le mestre et l’autrui en toutes choses.
Quant li mestres panetier est venus, il doit faire venir les parties par devant
lui et oïr la cause, et terminer le par le conseil au jurés du mestier, selonc
les us et les coustumes du mestier devant dit.
Li rois Phelippes establi que nus hom qui ne demorast dedans la banliue
de Paris ne pooit pain aporter ou faire aporter pour vendre a Paris, for
que au samedi, pour la reson de ce que li Talemelier qui sont dedans Paris
doivent la taille, le guet lou Roy, et doit chascun, chascun an, au Roy IX  s.
III oboles que de hauban que de coustume, et chascune semaine III oboles de
pain de tonliu au Roy ou a ceus a qui li Rois l’a doné, se li Rois ne les en a
franchis. Et ceste coustume a esté guardéetrès le tans le roy Phelippe. Dont
il avint, au tans le Roi qui ore est, qui Diex doint bone vie, que li Talemelier
de Corbeil et d’ailleurs louerent greniers en Greve et ailleurs, pour vendre leur
pain seur semaine : que il ne pooient faire ne devoient. Li Talemelier de
Paris en furent plaintif au Roy, et li requisent que l’establisement que li
roys Phelippes, ses aious, leur avoit doné, feist tenir et garder; et li monstrerent
le grant profist que li Rois avoit des Talemeliers en paiant les coustumes, es
quelles li Talemelier sont tenu a paier au Roy chascuns chascun an. Lors li Rois
conferma l’establisement de son aoul, et conmanda que nus Talemelier demorans
hors de sa banliue de Paris n’aportast ne ne feist aporter pain a Paris
pour vendre, fors que ausamedis ; et se il l’aportoit ou feist aporter, qu’il
fut pardus et donés por Dieu par le mestre et par les jurés du mestier, se
bestens n’estoit, c’est a savoir des grans gelées et des grans iaues, par l’enpeechement
des quelles li Talemelier de Paris ne puissent asouvir la vile de
Paris.
Li rois Phelippes establi que les Talemeliers demorans dedans la banliue
de Paris peussent vendre leur pain reboutis, c’est a savoir leur refus, si come
leur pain raté, que rat ou souris ont entamé, pain trop dur, pain ars ou eschaudé,
pain trop levé, pain aliz, pain mestourné, c’est a dire pain trop petit, qu’il n’osent
mestre a estal au dimenche en la hale, la ou en vent le fer, devant le cemetire
S. Innocent, ou il peussent vendre, s’il leur pleust, au dimenche, entre le
parvis Nostre Dame et Saint Cristofle.
Li Talemelier demorans dedanz la banliue de Paris, se il sont haubanier,
pueent au diemenche es lius devant diz porter leur pain en leur corbeillons
ou en leur bajoes, et porterleurestal ou buffez ou tables, por tant que
li estaus ne soit plus lons que de V piés.
Se li Talemeliers haubaniers de Paris porte es leus devant diz pain bien
conreé qui ne soit bouteis, faire le puet. Et se li mestres treuve qu’il le mescheve, il
est siens. Et se li mestres et li juré trevent pain trop petit, il le pueent prendre et
doner le por Dieu, si come il est dit par desus.
Nus bourgois ne forains ne doit avoir part a blé que li Talemelier haubanier
de Paris achate por son cuire, se il n’est demorant dedans Paris. Et se il
est demorant a Paris, il doit avoir un sestier por son menjer en l’achat que li Talemelier
haubanier fait, se il n’est Talemelier qui soit haubanier. Quar li Talemelier
qui n’est mie haubanier n’a mie part avec celui qui est haubanier, mès
celui qui est haubanier a part a celui qui n’est mie haubanier, se il vient au
marchié avant que li marchiez soit acordés.
Se li hom demorant a Paris veut avoir un sestier de blé por son mengier
en l’achat que li Talemeliers haubaniers a fait, avoir le puet, se il ou ses
conmandemens i vienent avant que le sac ou la banne soit close, por tant qu’en
cel sac ou en la charrete ait II sestiers de blé ou plus. Et se il n’i avoit que trois
mines, li estagiers de Paris auroit une mine por son mengier, mès plus n’en
porroit il pas avoir.
Estagiers de Paris puent barguinier et achater blé ou marchié de Paris
por leur mengier en la presence des Talemeliers haubaniers, sanz ce que li Talemelier
haubanier n’i aura ja part ne autres Talemeliers. Et se estagiers de Paris
qui ne soit Talemelier voille avoir part, avoir le puet, por tant qu’il viegne au
denier Dieu baillier.
Se li Talemelier haubanier ou ses conmendemens veut avoir part en l’achat du Telemelier qui n’est pas haubanier, il convient que il viegne au marchié
avant que li marchiés soit acordés entre le vendeur et l’achateur.
Se estagiers de Paris achetoit blé por revendre, et blatier ou Talemelier
haubanier ou qui ne soient mie haubanier viegnent seur le marchié, et il soient au
marchié en tele maniere que on rabatist I denier, ou plus ou mains, il partiroit
velment, tant come cil qui au rabatre seroit. Et se il ne venoit au rabatre,
il ne partiroit de noiant, ne haubaniers ne autres.
Quiconques veut estre Meuniers a Grant pont, a Paris, estre le puet se il
a molin qui siens soit ou a ferme.
Quiconques est Meuniers a Grant pont a Paris, il puet avoir tant d’aprentis
et de vallès come il li plaist, et maudre par nuit se mestiers li est.
Li Meunier de Grant pont ne pueent pas maudre au diemenche, desdont
que li eaue benoite est faite a Saint Liefroy dessi adont que l’en sone vespres à
Saint Leffroi.
Li Meunier de Grant pont pueent prendre, de chascun sestier de blé ou
de aucun autre grain maudre, I boissiel, mès plus n’en pueent il pas prendre
se il n’est bestens, c’est a savoir glace grans et fors, ou trop grans eaues ou trop
petites; et lors, quant il est bestens, il puet prendre de chascun sestier, et aveuc
ce puet il demander et prendre VI  d. ou IIII  d., ou plus argent se il plus en puet
avoir.
Li Meunier de Grant pont ne pueent maudre a mains de fuer que II sestiers
pour I boissiel, et ce meisme ne pueent il faire ne prendre fors que aus Talemeliers,
quar aus borgois ne pueent il prendre, ne en bestenc ne hors bestenc,
ne en esté ne en yver, que de I sestier I res boissel, ne a nule autre persone demourant
a Paris fors que aus Talemeliers.
Li Meunier de Grant pont ne pueent desliener nului, et se il le fait et li
deslienés s’en plaint au serjant qui est garde des Meniers de Grant pont de par
le chapitre Nostre Dame de Paris, il est a VI  d. de amende aveuc le damage que il
rent au desliené. Et se li deslienés s’en plaint au serjant du chapitre, il l’amende
au chapitre en II  s.  VI  d. de parisis : des II  s.  VI  d., li mestres des molins a VI  d. pour
s’amende, et li chapitres le remanant.
Nus ne puet prendre molin a ferme a Grant pont, qu’il ne pait V  s. aus
compaingnons pour boivre.
Quiconques est Meuniers a Grant pont, soit mestres, soit vallès, il convient
que il jurt seur Sains que il gardera bien et leaument les biens et les choses
a touz ceuz qui es molins devant diz les arront; et que il les bons us et les bones
costumes garderont; et que se aucuns des voisins a mestier de lui, soit de
nuis, soit de jours, que il a son pooir li aidera, et se il n’i vient et il est seu, il
l’amendera : et si seroit parjures. Cest serement doivent il faire dedens les premiers
VIII jours que il serroient venu ens molins devant diz.
Li Meunier de Grant pont doivent le guet et les autres redevances que
li autre borgois de Paris doivent au Roy.
Nus des Meuniers de Grant pont qui ait passé LX ans, ne cilz a qui sa
fame gist d’enfant, ne doivent point guet; mès il le doivent faire savoir a celui
qui lequeut de par le Roy.
Quiconques veut estre Blaetiers, c’est a savoir venderes de blé et de toutes
autres manieres de graim boin et leau, et achateres, a Paris, estre le puet franchement,
par paiant le tonlieu et la droiture que chascuns grains doit.
Quiquonques est Blaetiers a Paris, il puet avoir tant de vallès et de aprentis
comme il leur plaist, et avoir mine leur propre, boine et leau, seingnie au
seing le Roy; et en puent mesurer dessi a I sestier tant seulement, au vendre et a
l’achater, se il plaist a l’achateur; et le sourplus de I sestier qu’il vendent ou
achatent, doivent il faire mesurer aus Mesureurs de la ville de Paris, mis et establiz
par les Borgois de Paris, c’est a savoir par le prevost et par les jurés des
Marchans.
Li Blaetier partissent li uns a l’autre, en la maniere que borgois partissent
li uns a l’autre.
Li Blaetier de Paris doivent la taille, le guet et les autres redevances que
li autre borgois de Paris doivent au Roy.
Nus ne puet estre Mesureres de blé ne de nul autre manire de graim, de
quelque maniere que ce soit, a Paris, se il n’a le congiet du prevost des Marcheans
et des jurés de la confraerie.
Quiquonques a enpetré le congié de mesurer, il convient qu’il jure seur
Sains, avant que il puisse mesurer, que il le mesurage fera bien et loiaument a son
pooir, de quelque maniere de grain que il mesureche, et que il la droiture a
celui vendeur et a l’achateur gardera bien et loiaument.
Nus Mesureres ne puet ne ne doit demander de une charretée de grain
mesurer que IIII  d. du mesurer, VIII  d. du char, I  d. de la some, soit a quelque
beste que ce soit, soit a asne ou a cheval, soient grans les somes ou les charretées
ou petites, de quelque maniere de grainque ce soit. Lequel mesurage li
venderes paie.
Se aucun hom a vendu son blé ou son grain, quel que il soit, mesurer
le puet, se li achateur le veut recevoir de sa main; mès se li achateres veut, li
Mesureur juré le mesurront.
Se un bourgois de Paris ne un forain de dehors, quel que il soit, livre
le tesmoing de son grain pour vendre et il le vent, il li doit assener de son
argent bien et souffisan, sanz domage que li i ait. Et li Mesureur doit avoir de
chascun mui de grain VI  d. du mesurer et dou vendre; ne plus n’en puet prendre
ne demander. Et doit avoir du plus plus et du mains mains.
Se Mesureur mesure aucun grain, quel qu’il soit, soit en grenier ou en
nef, il aura de chascun mui IIII  d. du mesurer, du plus plus et du mains mains.
Nus Mesureur ne puet mesurer nule maniere de grain a nule mesure
qui ne soit seigniée au seing le Roi; et se il le fesoit, il seroit en la merci au
prevost de Paris. Et se il a mesure et ele n’est pas seigniée, il la doit porter ou
Parloir aus Bourgois, et illeuc doit estre justée et seignie. Et doit cil qui la
mesure est, pour la mesure, soit mine, soit minot, IIII  d. pour l’ajouster et pour
le seignier.
Se mine ou minot se forfeit, c’est a savoir se ele gete hors ou ens, par
quoi ele ne soit souffisans ne loial a mesurer, il n’en est a nule amende li Mesureur,
se il ne l’a feit par sa tricherie; il seroit en la merci le Roi de cors et
d’avoir, quar ce seroit larecin. Et si tost que li Mesureur s’aperçoit que sa mine
soit forfeite, il la doit reporter ou Parloir, par son serement. Et se on treuve ou
Parloir que la mine ne soit bone et loiaus, ele doit estre quassée, et li Mesureur
doit ravoir le fer; et se ele est bone et loiaus, li Mesureur doit IIII  d. pour le
rajouster, toutes les fois que il la fera rajouster; ne plus ne doit il du seignier ne
du rajuster.
Nus Mesureur ne puet ne ne doit marchander de grain de nule maniere
en la vile de Paris, ne ne puet achater grain pour envoier chiès bourgois en la
vile de Paris, se li bourgois ou son conmendement n’i est present.
Nus Marchans de grain, c’est a savoir vendeur ou achateur de grain, quelque
il soit, dedenz la vile de Paris, ne puet ne ne doit mesurer chose que il vende,
plus haut d’un sextier a une fois. Et se il li convenoit plus mesurer, il devroit apeler
un Mesureur juré; et li Mesureur li devroit mesurer le mui pour IIII  d., du plus
plus et du mains mains.
Quiconques vende son grain a Paris, il puet apeler un Mesureur, quel que
il veut, pour tant que il soit jurez et sermentés de la Vile. Et cil Mesureres li doit
faire sa besoigne bien et loialment, par son serement, a la maniere desus dite.
Se aucuns du mestier devant dit mesprent en aucune des choses desus
dites, il le doit amender au Roy selonc le jugement au prevost de Paris. Quar li
Bourgois de Paris n’ont nul pooir ne nule joustice es choses desus dites, fors que
de doner congié de mesurer, et de tolir le mesurage a aucun, se il leur semble
bon et il leur plaist.
Nus Mesureur ne doit point de gueit, quar ce sont une maniere de
gaigne maille.
Li Mesureur doivent la taille et les autres redevances que li autre bourgois
doivent au Roy.
Nus ne puet estre Crieur a Paris se iln’en a enpetré le congié au prevost
des Marcheans et as eschevins de la Marchandise. Et quant il en a enpetré
lou congié, il doit IIII  d. as mestres des Crieurs; et par les IIII  d. le mestre des
Crieurs li doit adrecier ses mesures et apointier.
Quiconques est Crieur a Paris, il convient qu’il doinst au prevost des Marcheans
et aus eschevins de la Marchandise, ou a leur conmendement, seurté de
LX  s. et I  d. ; et seur cele seurté, li doit livrer li Taverniers son hanap. Et se li
Taverniers le perdoit, il auroit recours aus pleges de son hanap.
Quiconques est Crieur a Paris, il doit touz les jours que il est en escrit,
dès le premier jour qu’il fu mis en escrit jusques adont qu’il en iert ostez, chascun
jour, I  d. a la confrarie des Marchans, hors mis tant seulement le diemenche
qu’il ne doit riens, se li Crieres n’est malades ou il va en pelerinage a Saint Jaques
ou outre mer. Et quant il va en ces pelerinages, il doit prendre congié au Parloir
aus Bourgois et soi fere arrester tant qu’il ait fet son pelerinage, ou il poieroit
chascun jour I  d. Et se il est malades, il le doit faire monstrer au mestre des
Crieurs, ou il seroit tenuz a poier le denier chascun jour.
Quiconques est Crieur a Paris, il convient que il jure en Seins que il
bones mesures portera en sa taverne, ne qu’il n’en n’i saura nule mauvese qu’il
ne face a savoir, et que il gardera le profit aus Taverniers et au coumun de la
vile, a son pooir.
Quiconques est Crieur a Paris, il puet aler en la quele taverne que il voudra
et crier le vin, por tant que il y ait vin a broche, se en la taverne n’a Crieur; ne
li Tavernier ne li puet veer. Et se li Tavernier dit que il n’i a point de vin a
broche, li Crierres aura son serement que il ne vendi onques denrée, soit ses
celiers clos ou overt.
Se li Crierres treuve beuveeurs en une taverne et il leur demande a quel
feur il boivent, le Crieur criera a cel feur qu’il li diront, vueille ou ne vueille
li Tavernier, por tant que il n’i ait Crieur.
Se Taverniers qui vent vin a Paris qui n’a point de crieur et il cloust son
huis contre le Crieur, le Crieur puet crier le vin au Tavernier au feur lou Roy;
ce est a savoir a VIII  d. se il est bon tens de vin, et se il est chier tens de vin il le
puet crier a XII  d..
Li Crieres ne puet porter vin pour crier se il ne l’a treit ou ait veu treire
par devant lui, par son serement.
Li Crierres a, touz les jours, de sa taverne IIII  d. au moins, et plus il ne
puet prendre, par son serement.
Se li Crierres n’a taverne, pour ce nedemeure il pas que il ne paie le
denier de chascun jour, ansi comme il est dit desus.
Li Crierres est tenuz de requerre sa taverne avant qu’il soit eure de crier,
pour ce que il doit encuser le vin qu’i doit crier, avant qu’il crit. Et se encuseeurs
vont, li Tavernier li puet veer sa taverne et dire qu’il n’est mie tens de requerre
mestre, car encuseeur vont. Et li Crierres li puet demander sa taverne a l’endemain.
Li Crierres doit crier chascun jour II foiz, fors mis le Quaresme, les diemenges,
les vendredis, et les VIII jourz de Nouel, et les Vigiles, qu’il ne crient que
une foiz; le vendredi de Croiz Aourée ne crient pas Crieurs, mès il encusent
après le service.
Li Crieurs ne crient pas le jour que li Rois ou la Roïne ou leur enfanz
meurent.
Se li Rois met vin a taverne, tuit li autre Tavernier cessent, et li Crieur
tout ensemble doivent crier le vin le Roi, au mein et au soir, par les quarrefours
de Paris; et les doivent li mestre desCrieurs mener; et, de ces vins crier, doivent
il avoir chascuns IIII  d. ausi comme de leur autres tavernes.
Li prevoz de la confrerie des Marchanz et li eschevin ont la joustice de
touz les Crieeurs, de toutes choses, fors mise la justice de la proprieté et de sanc,
et les autres par desus.
Se li Crieurs mesprent es choses de leur mestier, le prevost des Marchanz
le fet metre el cep, tant qu’il ait le meffet bien espeni; se ce n’est de larrecin ou
des choses desus dites, que le Roi connoist.
Li Crierres doit livrer a son Tavernier mesures, soient bones ou ne soient
les mesures au Tavernier.
Nus ne puet estre Jaugeur a Paris, se il ne l’a enpetré du prevost et des
jurés de la conflarrie des Marcheans de Paris.
Quiconques est Jaugeur a Paris, il doit jurer par devantledevant dit
que il le mestier de jaugerie fera bien et loiaument a son pooir, et que il la
droiture au vendeur et a l’achateur gardera a son pooir, et que il ira jaugier toutes
les fois que il en sera requis, pour qu’il soitaisierd’aler et qu’il soit eure et
tans, dedens les murs de Paris.
Nus Jaugeur ne puet ne ne doit prandre de I tonel jaugier, quel que li
tonniax soit, petit ou grans, que II  d. : ce est a savoir I  d. du vendre et I  d. de
l’achater, quelque liqueur qu’i i ait dedenz le tonnel, fors que de miel, du quel il
ont du tonnel jaugier IIII  d. : ce est a savoir II du vendeur et II de l’achateur.
Se I Jaugeur jauge et cil qui vende ou cil qui achate se doute de la
jauge qui n’est mie droitement jaugée, rapeler en puet par devant I des autres
Jaugeurs, et cil Jaugeur puet rejaugier ce que li autre aura devant jaugié. Et se
il se corde au premier Jaugeur, on ne puet rapelerdeljauge aus II, et aura
chascun l’argent desus devisé. Et se li seconz Jaugeur ne se corde au premier,
rapeler puet on au tiers, et a ce que li dui s’acorderont doit estre pardus, et aura
chascun de touz ceux qui auront jaugié l’argent desus devisé, ja soit ce que on
rapele de sa jauge.
Li Jaugeur de Paris sont tenu d’aler jauger a la requeste des hestagiers de
Paris par tout dedenz la prevosté de Paris, par tant que cil qui le maine leur
doit livrer cheval et leur despens. Et doivent avoir de chascun tonnel l’argent
devant dit, quar plus n’en pueent il demander par leur serement.
Li preud'ome Jaugeur de Paris sont quite du gueit, quar leur mestier n’en
doit point; mès il doivent la taille et les autres redevances que li autre bourgois
de Paris doivent au Roy.
Tout cil pueent estre Tavernier a Paris qui vueulent, se il ont de quoi, par
aiant le chantelage au Roy, les mesures aus Bourgois, et les Crieurs.
Chascuns Tavernier doit achater chascun an ses mesures des Bourgois de
Paris; et les vendent li Bourgois a l’un plus et a l’autre mains, selonc qu’il leur
plaira, dessi a I  d. le jour.
Quiconques vent vin a broche a Paris, il convient qu’il ait Crieur, se il ne
fineaus Bourgois.
Tout li Tavernier de Paris pueent vendre tel vin come il voelent, cras ou
bouté, et a tel fuer come il voelent, mès qu’il ne croissent leur fuer et le pueent
bien abessier, et avoir ent a broche tant come il leur plaist, mès qu’il mesurent
a loial mesure. Et se nul i est repris de fause mesure, il amendera a la volenté
lou Roy.
Il puet estre Cervoisier a Paris qui veut, pour tant que il oevre as us et as
coustumes du mestier que li preud'ome du mestier ont establi et ordené pour bien
et pour leauté, si plaist au Roy. Li quel us et les quex coustumes sont tel :
A qui qu’il plaise au Roy qui face cervoise a Paris, il puet avoir tant d’aprantis
et de sergens come il li plaist, et fere son mestier de jours et de nuiz, se
mestiers li est.
Nus Cervoisiers ne puet ne ne doit faire cervoise, fors de yaue et de grain :
c’est a savoir d’orge, de mestuel et de dragie. Et se il y metoit autre chose
pour efforcier, c’est a savoir baye, piment et pois reisine, et quiconques y metroit
aucune de ces choses, il amenderoit au Roy de XX  s. de parisis toutes les
fois qu’il en seroit reprins, et si seroit touz li brasins qui seroit faiz de tex
choses donez pour Dieu. Li preud'ome du mestier dient que teuz choses ne sont
pas bones ne leaus a metre en cervoise, quar elles sont enfermes et mauveises au
chief et au cors et aus haytiez et aus malades.
Nus ne puet ne ne doit vendre cervoise ailleurs que en l’ostel ou en
la brasse; quar cil qui sont Regratier de cervoises vendre ne les vendent
pas si bones ne si loiaus come cil qui les font en leur hostieuz, et les vendent
aigres et tournées, quar il ne les scevent pas metre a point. Et cil qui ne les
font en leur hostiex, quant il les envoient vendre en II leus ou en III par la vile
de Paris, il ne sont pas au vendre, ne leur fames, ains les font vendre par leur
garconnès petiz, en rues foraines : si vont en tex leus et en tex tavernes li fol
et les foles faire leur pechiez. Pour la quele chose li preud'ome du mestier se sont
assenti a ce, s’il plaist au Roy. Et quiconques fera contre cest establissement, il
amendera au Roy de XX  s. de parisis toutes les fois que il en sera reprins, et si seroit
la cervoise qui seroit trouvée en tex hostiex donée por Dieu.
Li preud'ome du mestier des Cervoisiers de Paris requierent, se il plaist
au Roy, que el mestier devant dit ait II preud'omes jurés et serementés de par le
Roy. Li quel preud'ome jurent seur Sains par devant le prevost de Paris que il
garderont bien et loiaument le mestier devant dit, et que toutes les entrepresures
qu’il sauront que i seront, au prevost de Paris ou a son conmendement, au plus
tost qu’il porront, par reson le feront a savoir. Les quex preud'omes le prevost
de Paris met et oste a sa volenté. Et aient li II preud'ome pooir de arester les cervoises
forfaites de par le Roi, ou que il les truissent, dessi adont que il aient fait
savoir au prevost de Paris ou a son conmendement.
Li Cervoisier de Paris doivent le gueit et la taille et les autres redevances
que li autre bourgois de Paris doivent au Roy.
Li Cervoisier de Paris qui ont passé LX ans de age, et cil qui sont malade,
cil qui sont sainnié se il n’ont esté semons ains qu’il se firent sainier, cil qui sont
hors de la vile se il ne furent semons avant ou il ne savoient la semonse, et cil as
quex leur fames gisent d’anfant, sont quite du gueit, pour tant que il le facent
savoir a celui qui le gueit garde de par le Roy.
Nus ne puet estre Regratiers de pain a Paris, c’est a savoir venderes de pain
que autres fourniece et quise, se il ne achate le mestier du Roy. Et le vent de par
le Roy cilz qui del Roy l’a achaté, a l’un plus et a l’autre mains, si comme il li
samble buen.
Quiquonques a achaté le mestier de Regraterie de pain a Paris, il puet
vendre poisson de mer, char quite, sel a mines et a boisseaus, a estal et a fenestre,
et pomes et toute autre maniere de fruit crut eu rene de France, aus,
oingnons, et toute autre maniere d’aigrun, dates, figues et toute maniere de
roisins, poivre, coumin, canele, regulisse et cire qui ne soit ouvrée. Quar, qui le
mestier de Regraterie de pain a achaté, il puet vendre toutes les choses desuz
dites, par paiant les costumes et les redevances que chascuns mestier doit.
Li Regratier de pain pueent vendre toutes autres manieres de denrées, fors
poisson de eaue douce et cire ouvrée.
Li Regratier de Paris puent avoir tant de vallès et de aprentis comme il
leur plaira.
Chascuns Regratiers de pain doit chascun an au Roy III  s. de hauban, a poier
a la saint Martin d’yver.
Se li Regratiers qui vent pain achate le mestier devant la Saint Jehan Baptistre,
il doit V  d. obole a la saint Jehan Baptistre, et III  s. de hauban a la saint
Martin d’yver, et a chascunne saint Martin d’yver III  s., X  d. au Nouel, XXII  d. a
Paques. Et chascun an après ensuivant, autant aus termes desusdevisés.
Seli Regratier qui vent pain achate le mestier de Regraterie entre la
saint Jehan Baptistre et la saint Martin d’yver, il est quites des premiers III  s.
de hauban.
Touz li Regratier qui vendent pain doivent chascun, chascune semaine,
I  d. de tonlieu, a poier au diemenche se il a vendu pain en celle semaine.
Regratier qui vendent sel doivent chascun, chascun an, III  s. de hauban
au Roy, et VIII  d. de coutume a poier au Nouël, et VIII  d. a Paques. Et doit achater
le mestier en la maniere desus devisée.
Se Regratier de pain vent sel, i doit VI  s. de hauban : III  s. pour le pain et
III  s. pour le sel. Et doit la coutume du pain et la coutume du sel chascun an, en
la maniere desus devisée.
De rechief, il est establi que il doit avoir eu mestier de Regraterie quatre
vendeeurs d’oes et de fronmaches des charretes, et quatre de sonmiers.
Nus ne puet estre Regratiers a Paris de fruit ou d’egrun, c’est a savoir de
aus, de oingnons, de eschaloingnes et de toute maniere de tel egrun, s’il n’achate
le mestier du Roy. Et le vent de par le Roy cil qui du Roy l’a acheté, a
l’un plus, a l’autre mains, selon ce que boen li semble.
Quiquonques vent fruit a Paris et aigrun, il doit pour toutes ces choses,
chascun an, VI  d. de coutume au Roy, a poier : IIII  d. aus huitenes de la foire
S. Denis, et a la foire saint Ladre II  d. Et les va cuiellir en leurs otieus, cil
qui la coutume reçoit de par le Roy; et s’il ne li poient au jour noumé, il
n’en poient point d’amende, mès cilz qui gardent la coustume de par le Roy
puet prendre gage en leurs hotieus, pour qu’il ait I sergant du Chastelet avec lui.
Se aucuns est Regratiers et il vent fruit tant seulement, il doit les IIII  d.
de coutume devanz diz; et se il vent egrun tant seulement, il doit les II  d. de
coustume devanz diz; et se il vent l’un et l’autre, il doit la coustume devant dite.
Quiquonques achate le mestier de l’un, il puet vendre l’autre ou l’un et
l’autre, franchement, par paiant la coutume devant dite.
Nus Regratiers de Paris, ne autre quel que il soit demouranz a Paris, ne
puet ne ne doit achater chartée de oes ne de froumaches, ne somme de ces
choses, par chemin, puis que elle est charchiée pour venir a Paris, juques a
tant que elle soit descendue a Paris en place commune la ou en vent tex choses,
c’est a savoir el marchié a Paris ou entre le parvis Nostre Dame de Paris et
Saint Cristofle; quar il est resons que les denrées viegnent en plain marchié et
illuec soient veues se elle sont bones et loiaus ou non, et illeuc soient venduees,
si que li povre home puissent prendre part avec le riche, se ilpartir y veulent
et mestier leur est. Et se aucun feit encontre cest establisemens, il le doit amender
au Roy en IIII  s. de parisis.
Nus Regratiers de Paris ne puet ne ne doit achater de nul marchant charetée
de oes ne de fromages, ne some, a livrer a la revenue del marchant ne a
nul terme; quar tex marchiez n’est ne bons ne loiaus, pour ce que en tex marchiés
a trop de baraz, quar a envis les veut vendre cil qui les doit livrer,nesi
bons ne si leaus que il devroit. Autre reson : li riche marchant auroient toutes les
denrées, et li povre n’en porroient nule avoir. Autre reson : en tex achaz nus
ne porroit demander part ne avoir au marchié, et ensi li riche auroient tout, et
revendroient si chier come il leur plairoit. Caraus choses desus dites, vendues
en plain marchié, tout pueent avoir part, et povre et riche. Et se aucun fait encontre
cest establisemens, il amenderaau Roy en IIII  s. de parisis.
Nus Regratier de Paris ne autres ne puet ne ne doit achater oes ne fromages
qui viegnent par eaue, devant que il soient venu dedenz les murs de Paris,
et soient a rive. Et se aucun les achatoit en l’iaue ou a aucun port, fors des murs
de Paris, il l’amenderoitau Roy en IIII  s. de parisis.
Se aucuns amaine a Paris par eaue oes ou fromages, ou auz ou oingnons,
ou aucune autre maniere d’aigrun, et il sont dedenz les murs de Paris, au port
ou en hostel ou en grenier, ou aporteche aucune des choses desus dites
dedenz la vile de Paris a col, l’en les puet, soit Regratiers ou autres, achater
franchement.
Li Regratier de Paris et autres, de Paris et d’ailleurs, pueent achater es
meisons de relegion assises dedenz Paris et dehors Paris, sans coustume paier et
sans amende.
Tot Regratier de Paris d’aigrun et de fruit pueent achater hors de la vile
de Paris charetée ou some de fruit et de aigrun, et les puent amener a Paris tout
franchement, soit que il soit chargiez pour venir a Paris ou en autre maniere;
ne mais que li Regratiers de Paris n’ait conpaignie a home de hors.
Quant aucun du mestier ou autres mesprent en aucun des articles desus
dis ou en aucune des choses desus dites, il le doit amenderau Roy en IIII  s. de
parisis toutes les fois qu’il en serra reprins, et li marchiés qu’il auroit fait contre
l’establissement devant dit serroit nul, et les denrées venroient en plain marchiet
en conmune place, si comme elles doivent faire.
Quiconques achate le mestier devant dit, il puet par droit vendre tout
avoir de pois, se ce n’est cire ouvrée, toute poulaile, toute sauvagine, toute
volille, sel et pain, et poisson de mer, sans achater le mestier du Roi, par paiant
les coustumes que les choses devant dites doivent : c’est a savoir le hauban le Roi,
et les autres droitures.
El mestier devant dit a XII preud'omes, jurés et serementés de par le Roy,
les quex li prevos de Paris met et hoste a sa volenté. Li quel jurent seur Sains que
il le mestier devant dit garderont bien et leaument en la maniere desus devisée,
et qu’il, au prevost de Paris ou a son conmandement, toutes les entrepresures
que il sauront que faites y serront, le feront a savoir au plus tost qu’il porront
par raison. Li quel XII juré sunt quite del guet, pour le service que il font au Roy
de son mestier garder.
Li Regratier de fruit et de aigrun doivent le gueit et la taille et les autres
redevances que li autre bourgois de Paris doivent au Roy.
Nus Regratier qui ait plus de LX ans ne doit point de gueit au Roi, ne cil
a qui sa fame gist d’anfant ne doit point de gueit par droit; mès il sont tenu de
faire le savoir a celui qui le guet garde de par le Roy.
Nus ne puet ne ne doit achater ne vendre charretée de oes ne de fromages,
ne some, se ele ne sont deliées de chief en chief.
De rechief, il est establi eu dit mestier que il i doit avoir quatre vendeeurs
d’oes et de fronmages des charretées, et quatre des sonmiers, que les
douze jurez i doivent metre par leur serement preudeshommes et soufisanz, joustiçables
le Rei, por douze deniers la charretée d’oes et de fronmages. Et ne doivent
avoir a leur oes nulle des denrées que il vendent, par leur serement; et les
doivent conter de leurs mains iceus IIII, por ceus dehors et por ceus dedenz, bien
et loiaument. Et que nus ne puisse retenir denrées au fuer de place.
Item, que nus qui vende oes ne fronmages ne doit avoir oes quassez
qui viegnent des entiers que il recevra, ne por denier ne por maaille; et
se l’en li veut donner, que il ne les praignie pas, quar c’est grief a ceus de hors
et a ceus de denz. Et que nus qui recoive oes en geron n’en pannier, et, puis
que il seront en sa meson, n’en doit nus apporter a la charrete. Et touz ceus qui
achatent fronmages et oes por vendre, et il en i ait nul qui parte a lui, que
il li face bone part et loial, et que il ne retiegne rien de son conpaignion a outrage.
Item, que nus ne pregnie oes ne frommages eu nom du Rei ne de Reïne
por revendre, quar ce est grief.
Il est a Paris Orfevres qui veut et qui faire le set, pour que il oevre ad us

et sa coustumes du mestier, qui tex sunt :
Nus Orfevre ne puet ouvrer d’or a Paris, qu’il ne soit a la touche de Paris ou
mieudres : la quele touche passe touz les ors de quoi en oevre en nulle terre.
Nus Orfevres ne puet ouvrer a Paris d’argent, que il ne soit ausi bons
come esterlins ou mieudres.
Nus Orfevres ne puet avoir que un aprentis estrange; mès de son linage
ou du lignage de sa fame, soit de loing, soit de près, en puet il avoir tant come
il li plaist.
Nus Orfevres ne puet avoir aprentis privez ne estrange, a mains de X ans,
se li aprentis n’est tex qu’il sache gaingnier C  s. l’an, et son despens de boivre et
de mangier.
Nus Orfevres ne puet ouvrer de nuit, se ce n’est a l’euvre lou Roy, la
Roïne, leur anfans, leur freres, et l’evesque de Paris.
Nus Orfevres ne doit paiage de coustume nule de chose qu’il achate ne
vende, appartenant a leur mestier.
Nus Orfevres ne puet ouvrir sa forge au jour d’apostele, se ele n’eschiet
au semedi, fors que un ouvroir que chascun ouvre a son tour a ces festes et au
diemenche. Et quanque cil gaaigne, qui l’ouvroir a ouvert, il le met en la boiste de
la confrarie des Orfevres, en la quele boiste on met les deniers Dieu que li Orfevre
font des choses que il vendent ou achatent, apartenans a leur mestier. Et de tout
l’argent de cele boiste done on chascun an, le jor de Pasques, I disner as povres
de l’ostel Dieu de Paris.
Tous ces establisemens devant diz ont juré li Orfevre a tenir et a garder
bien et loiaument. Et se estranges Orfevres vient a Paris, il jure a tenir touz ces
establissemens.
Li Orfevre de Paris sont quite du gueit, mès il doivent les autres redevances
que li autre bourgois doivent au Roy.
Et est a savoir que li preud'ome du mestier elisent II preudeshomes ou III,
pour garder le mestier : li quel preud'ome jurent que il garderont le mestier bien
et loiaument as us et as coustumes devant diz. Et quant cil preud'ome ont finé leur
office, li communs du mestier ne les pueent mès remetre a garder le mestier
devant III ans, se il n’i voelent entrer de leur bone volenté.
Et se li III preud'ome treuvent I home de leur mestier qui ovre de mauvès
or ou de mauvès argent, et il ne s’en voille chatoier, li III preud'ome ameinent
celui au prevost de Paris, et li prevoz le punist si qu’il le banist a IIII anz ou a VI,
selonc ce qu’il a deservi.
Quiconques veut estre Potiers d’estain a Paris, estre le puet franchement,
pour tant qu’il face bon oevre et loial; et puet avoir tant de vallès et d’aprentis
come il li plera.
Nus Potiers d’estain ne puet ouvrer de nuiz ne a jour de feste que conmun
de vile foire; et quiconques le fera, il iert a V  s. d’amende a paier au Roy:
quar la clartez de la nuit n’est mie souffisans que il peussent faire bone oevre
et loial de leur mestier.
Nus Potiers d’estain ne puet ne ne doit par droit ovrer de nul ovrage de
son mestier, qui ne soit aloié bien et loialment selonc ce que l’euvre lerequiert.
Et se il le feit autrement, il piert l’euvre et si est a V  s. d’amende au Roi.
Nus Maagnan ne autres, soit dedenz la vile, soit de dehors, ne puet nule des
oevres apartenans au mestier de Potiers d’estain vendre aval la vile, ne en son
ostel, se l’oevre n’est de bon aloiement et de loial. Et se il le feit, il doit perdre
l’oevre et paier V  s. de parisis au Roi pour l’amende.
Nus ne puet ne ne doit vendre oevre apartenant as Potiers d’estain, nueve
pour viez. Et s’il le feit, il doit V  s. d’amende au Roy.
Li preud'ome du mestier de Potiers d’estain requierent que II preud'ome
du mestier soient esleu par le conmendement au prevost de Paris. Li quel doi
preud'ome doivent jurer seur Sains que il le mestier devant dit garderont bien
et loialment en la maniere desus devisee, et que les entrepresures du mestier
feront savoir au prevost de Paris ou a son conmendement.
Li Potier d’estain doivent le gueit, se il n’ont passé LX ans.
Li Potier d’estain requierent que li II preud'ome qui gardent le mestier
soient quite du gueit.
Li Potier doivent la taille et les autres redevances que li autre bourgois de
Paris doivent au Roy.
Il puet estre Cordier a Paris qui veut, c’est a savoir faisierres des cordes
de toutes manieres de fil, de teill, de poil, pour tant que il sache le mestier,
et il a de quoi, et pour tant que il euvre aus us et aus coustumes del mestier, qui
tel sont :
Li Cordier pueent avoir tant vallez coume il leur plaist. Mais il ne pueent
avoir que un aprentiz, le quel il ne pueent prendre a mains de IIII anz de service;
mès a plus service le pueent il bien prendre.
Nus Cordier ne puet ouvrer de nuit, pour les fausses euvres que on i puet
faire, ne a nul jour de feste que li quemun de la vile foire.
Nus Cordier ne puet ne ne doit nule corde faire, de quelque maniere que
ele soit, que ele ne soit faite tout de I etoffe, c’est a savoir : ou toute de teil, ou
toute de chanvre, ou toute de lin, ou toute de saie, hors misesles ordes que
on fait de poil desous les queles l’en met chanvre pourestre meilleur et pour
plus faire les valoir et pour plus durer.
Nus Cordier ne puet ne ne doit metre viez cordes avecques neves.
Nus Cordier ne puet faire traians acharrue par quatre, c’est a savoir qu’il
ne puet faire traians qu’il ne soient de fil.
Nus Cordier ne puet ne ne doit faire chaable, de quelque maniere qu’il
soit, ne huves, c’est a savoir cordes par les queles les vallès et li cheval traient
les nes contre montles iaues, que eles ne soient auteles et ausi fines dedenz
come dehors.
Nus Cordier ne doit rien de chose qu’il vende ne achate, apartenant a
son mestier.
Quiconques mesprendra en aucune des choses desus dites, il amendera au
Roy de V  s. de parisis toutes les fois que il li mesprendra, avecques l’oevre fauce
que l’en ardroit, se aucune en avoit faite.
El mestier desus dit a II preudeshomes jurés et serementés de par lou Roi,
les quex li prevoz met et oste a sa volenté. Li quel preud'ome jurent seur Sains
que il le mestier devant dit garderont bien et loialment en la maniere desus
devisée, et que il, toutes les entrepresures qu’il sauront que faites i seront, au
prevost de Paris ou a celui qui est en son leu le feront a savoir au plus tost que il
le porront faire savoir par reson.
Et ont pooir les II preudeshomes de prendre toute la mauveise oevre
de leur mestier, de par le Roi, partout la ou il la troveront, et aporter au prevost
de Paris. Et se aucun leur efforçoit, montrer le doivent et faire le savoir au
prevost de Paris, et li prevoz leur doit faire amender l’entrepresure et la rescousse
devant dite, en la maniere desus devisée.
Li Cordier doivent le gueit et la taile et les autres redevances que li
autre bourgois de Paris doivent au Roy.
Li II preud'ome juré, qui le mestier gardent de par le Roi, sont quite
du gueit, pour le servise que il li font de son mestier garder; et cil qui ont LX ans
passés, et cil aus quex leur fames gisent d’anfant, tant come eles gisent. Et sont
tenu a fere le savoir a celui qui le gueit garde de par lou Roi.
Quiconques veut estre Ovriers d’estain, c’est a savoir fesieres de miroirs
d’estain, de fremaus d’estain, de sonneites, de anelès d’estain, de maillès de plon,
de mereaus de toutes manieres, et de toutes autres menues choseites apartenans
a plom et a estain, il le puet estre franchement et ouvrer de nuiz et
de jours, se il li plaist et il en a mestier, et avoir tant de vallès come il li plaira.
Nus menestreus du mestier devant dit ne puet ne ne doit avoir que I aprentis
tant seulement, se ce ne sont si enfant ou li enfant de sa fame né de loial mariage.
Et puet prendre l’aprentis a argent et sans argent, et a tel terme come il li plaira.
Nus du mestier devant ditne puetne ne doit ouvrer au diemenche ne
a nul jour de feste que quemun de vile foire.
Quiconques mesprendra en aucune des choses desus dites, il l’amendera
au Roy de V  s. de parisis toutes les fois que il li mesprendra.
Li menestereul devant dit doivent le gueit et la taille et les autres redevances
que li autre bourgois de Paris doivent au Roy.
Nus hom du mestier devant dit qui est passé LX ans de age ne doit point
de gueit, ne cil a qui sa fame gist d’anfant tant come ele gise; mès il le doivent
faire savoir a celui qui le gueit reçoit de par le Roy.
Nus ne puet estre Fevre a Paris, c’est a savoir Marischax, Greifiers, Hiaumiers,
Veilliers, Grossiers, que il n’achate le mestier du Roy. Et le vent de par
lou Roy son mestre Marischal, a l’un plus et a l’autre mains, selonc ce qu’il li
plera, dessi a V  s. ; les quex V  s. il ne puet passer.
Li Rois a doné a son mestre Marischal ce mestier et la joustice du mestier,
tant come il li plera.
Quiconques est del mestier devant dit, il doit chascun an au Roi VI  d. aus
fers le Roy, a paieraus huitenes de Penthecoste; et les a son mestre Marischal,
tant conme il li plera. Et de ce est tenuz li mestres Marischax le Roy au ferrer ses
palefroy de sa siele tant seulement, sanz autre cheval nul.
Quiconques est des mestiers devant diz et ait achaté le mestier en la maniere
desus devisée, il est quites de son gueit un an et un jour tant seulement.
Nus qui ait achaté les mestiers devant diz ne puet touchier au mestier, devant
qu’il ait paié le pris que il ait achaté dessi a V  s., et que il ait feit serement
que il gardera le mestier bien et loiaument, as us et as coustumes que si devantier
l’ont gardé par devant lui.
Li mestre du mestier doit recevoir ce serement par devant des preudeshomes
du mestier.
Quiconques veut avoir travail en sa meson, avoir le puet par paiant
chascun an III  s. de hauban au Roy.
Quiconques vaut avoir travail hors de son hostel, il convient qu’il en ait
le congié du voier de Paris. Et se il a le congié du voier, il doit VI  s. de hauban au
Roy, se il met son travail hors de son hostel.
Quiconques est du mestier desus dit, il puet avoir tant de vallès et d’aprentis
come il li plera.
Fevre, Marischal, Grossier et Greifier et Hiaumiers pueent ovrer de nuiz
s’il leur plaist, et tout li mestier devant dit, hors mis Serreuriers et Couteliers.
Li mestres des Marischax doit semondre son gueit, et doit eslire chascun
an VI preudeshomes; li quel VI home sont ajorné a semondre le gueit et sont
quite de leur gueit : ne nul autre profist li VI home ne li mestres n’en n’ont.
Nus qui soit des mestiers devant diz, qui ait passé LX ans, n’est tenuz a
gueitier; ne nul au quel sa fame gise d’enfant tant come ele gise.
Li mestres Marischaus a la joustice de touz les mestres des mestiers desus
diz et de touz leur vallès, de touz les forfais apartenans a leur mestiers Fevres
a autre, et de toutes les clameurs qu’ilifont li uns seur l’autre.
De ces joustices a li mestres usé et use encore pesiblement en toutes les
terres aus joustices de Paris, et en la terre l’evesque et en l’autrui, hors mise la
terre Sainte Genevieve et S. Martin des Chans, qui li empeechent et destourbent
a user ent, contre Dieu, contre droit et contre reson, puis V ans en ença, par
la force de leur semonses : c’est a savoir que S. Genevieve le semonnent a Orliens
et a Blois tout de une cause, et S. Martin des Chans le semonent a Hesdig
et ailleurs.
Se aucuns des mestiers desus diz, c’est a savoir li mestres ou li vallès,
mesprent en aucune chose en son mestier envers estranges, et il s’en plainst et il
est prouvé que mespris i ait, il doit rendre le domage au plaintif et au mestre
amender en IIII parisis, hors mis le mestier des Couteliers et des Serreuriers, qui
ont mises plus grosses amendes en leur establissement. Es queles amendes li
mestres des Marischaus a IIII parisis, se nus des mestiers devant diz se plainst li
uns de l’autre de quelque chose que se soit, hors mises les clameurs de proprieté
et de sanc; et, par desus, cil qui est convaincusesten IIII  d. d’amende au mestre.
Se aucuns des mestiers desus diz est condempnez par le mestre en aucune
chose envers qui que ce soit, et li condempnez ne voille obeir au conmendement
le mestre, li mestres li puet deffendre le mestier dessi adont qu’il ara
enteriné le conmendement le mestre. Et se il, pour la desfence le mestre, ne veut
lessier le mestier, li mestres li puet abatre la forge. Et s’il, pour le mestier desfendu
et pour la forge abatue, soit si erredes qu’il ne voille obeir au mestre, li
mestres doit venir au prevost de Paris et prier et requerre qu’il li aide a jousticier,
et li prevoz le doit faire.
Se li mestres du mestier n’a pas la joustice des mestres desus diz ne
de leur vallès, es choses que il auroient forfaites en leur mestier qui apartendroient
a larecin, ançois l’auroit li prevoz de Paris, quar il i queurt vie ou
menbre.
Nus ne puet estre Fevres Couteliers a Paris s’il n’achate le mestier du Roy.
Et le vent de par le Roy son mestre Marissal, à qui li Roys l’a donné, tant
comme il li plaira. Et le vent a l’un plus a l’autre mains, si comme il li plaist,
dessi a V  s., les quex V  s. il ne puet passer.
Si tost comme li Fevres Couteliers a achaté le mestier del mestre qui garde
le mestier de par le Roy, il doit jurer seur Sains que il le mestier gardera et fera
bien et loiaument, as us et as coustumes du mestier, qui tel sunt :
Nus Fevres Coutelier ne puet avoir que II aprantis ensamble, ne ne les puet
prandre a mains de VI ans de service; mès a plus service les puet il bien prandre
et a argent, se avoir les puet.
Nus Fevre Coutelier ne puet ne ne doit ouvrer au jour de feste que li
commun de la vile foire, ne par nuit, en chose qui apartiegne a son mestier de
coutelerie; quar la clartez de la nuit ne soufist au mestier devant dit.
Nus ne puet ne ne doit ouvrer en charnage puis vespres sonans audit
mestier, ne en quaresme puis complie sonant.
Nus ne puet ne ne doit fortraire autrui aprantis ne autrui sergent, par lui
ne par autre, devant qu’il ait feit et acompli son service.
Quiconques mesprandra en aucun des articles desus diz, il amendera,
toutes les fois que il en sera reprins, de V  s. de parisis au Roy.
El mestier devant dit a II preudeshomes jurez et sermentez de par le Roi,
les quex li prevoz de Paris met et oste a sa volenté; li quel jurent seur Sains que
il le mestier devant dit garderont bien et loiaument selonc leur pooir, et que
toutes les entrepresures qu’il sauront que feites i seront, au plus tost que il porront,
au prevost de Paris ou a son conmendement le feront a savoir par reson. Et doivent
li II preud'ome devant dit avoir, de chascun V  s. d’amende XII  d.parisis par la main
du prevost de Paris, pour les mises et pour les couz et pour les despens qu’il y font.
Li Fevre Coutelier de Paris doivent le gueit et la taille et les autres redevances
que li autre bourgois de Paris doivent au Roy.
Li Fevre Coutelier qui ont passé LX ans, et cil asquexleurfame gisent
d’enfant, tant come ele gisent, ne doivent point de gueit; mès il sont tenu de faire
le savoir a celui qui le gueit garde de par lou Roy.
Li II preud'ome qui le mestier gardent de par lou Roy sont quite du gueit,
pour la paine et pour le travail qu’il ont de garder le mestier devant dit de par lou
Roy.
Quiconques veut estre Coutelier a Paris, ce est a savoir feseeurs de manches
a coutiaux d’os et de fust et d’yvoire, et faisierres de pignes d’yvoire, et enmancheeurs
de coutiaus, estre le puet franchement, pour tant que il oevre as us
et aus coustumes du mestier, qui tel sont :
Nus Couteliers ne puet avoir que II aprentiz, se ce ne sont si enfant tant
seulement, nez de loiau mariage; ne ne puet son aprentiz prendre a mains de
VIII anz de service, mès a plus service le puet il bien prendre et a argent, se
avoir le puet.
Nus Coutelier ne puet vendre son aprentiz, se il ne gist a lit de langueur, ou
il ne va outre mer, ou il ne lesse le mestier du tout, ou il ne le fet par poverté.
Se li aprentiz s’en part d’entour son mestre sanz congié, par sa folour ou
par sa joliveté, par III foiz, le mestre ne le doit pas prendre a la tierce, ne nul
autre el mestier devant dit, ne a serjant ne a aprentiz. Et ce establissent li preud'ome
du mestier por refrener la folie et la joliveté des aprentiz, car il font grant
damage a leur mestres et a eus meismes qant il s’enfuient : car, qant li aprentiz
est enroiez a aprendre et il s’enfuist I mois ou II, il oublie quant que il a apris,
et einsi il pert son tens, et fet damage a son mestre.
Nus mestre ne doit prendre son aprentiz, fors par devant II preudeshomes
ou III du mestier, a mains qui entendent le recort de leur couvenences.
Nus Coutelier ne doit commencier oevre a ame qui ne soit du mestier, se
il ne laparfait.
Nus du mestier ne puet ne ne doitsoialouer a home qui ne soit du
mestier, pour faire chose qui apartiegne au mestier.
Nus ne puet ne ne doit metrehome en oevre au mestier, quisoit de
dehors, se ce n’est asuset as coutumes du mestier.
Nus Couteliers ne puet ne ne doit metre argent seur manche d’os.
Nus Couteliers ne doit ne ne puet ouvrer de nuizde chose qui apartiegne
au mestier,ne a jour de feste que quemun de la vile foire.
Les preud'omes du mestier ont regardé que les manches qui sont covers
de soie, de fil d’archal, et d’estain, et de plon, et de fer,soient abatu por ce que
ce n’est pas bone oevre, ainz est fause, quar il sont desous de seuz, et de saus,
et de tramble, et ne sont pas couvenable.
Quiconques mesprendra en aucun des articles de sus diz, il l’amenderade
IIII  s. dont le Roy aura III  s. et les mestres qui gardent le mestier XII  d. pour leur poine.
Item, que en la XII nede coustiaux doit avoir III quarterons de besans,
les quieux doivent peser deux estellins; et se il ne le poisent, les coustiaux sont
forffaiz, et paiera celui sus qui il sont trouvez la dicte amende.
Li Coutelier doivent le guet et la taille et les autres redevences que li
autre bourgois doivent au Roy.
Li Coutelier est quite du gueit la premiere année qu’il commence son
mestier.
Nus Couteliers qui ait LX ans d’aage, et ceus qui sont hors de la vile, et
cil a qui leur femes gisent d’enfent, et cil qui sont seignié, ne doivent point de
guet; mès il le doivent faire savoir a celui qui le guet garde de par lou Roy.Et se
nus failloit du gueit, il estoit quite pour IIII  d. de amende au Roy.
Li Coutelier ont usédès le tens le roy Felippe, que il pooient envoier
vallez au gueit pour eus,et estoit li vallès reçeu pour tant que il feust souffisant;
et encore en useroient volentiers, se il plaisoit au Roy.
Nus Coutelier ne doit metre yvoire en oevre que home qui n’est du
mestier tranche. Et a ce se sont acordé tout le conmun du mestier, et requierent
a monseigneur lou Roy que il en usent encore, se sa volenté i est.
Il puet estre Serreuriers a Paris qui veut, pour tant qu’il ait achaté le mestier
dou Roy. Et le vent de par lou Roy ses mestres Marischax de sa forge, a cui
li Rois l’a doné, tant come il li plera; et le vent a l’un plus et a l’autre mains,
dessi a V  s., mès les V  s. ne puet il passer; et par paiant un d. chascun an aus
huitenes de la Penthecoste, a paier au mestre marischal devant dit, a cui li
Roys l’a doné.
Nus Serreuriers ne puet vendre a Paris serreure nueve, se ele n’est garnie
de toutes gardes, quar ele est fause.
Nus Serreuriers ne puet faire clef a serreure, se la serreure n’est devant
lui en son hostel.
Nus Serreuriers ne puet ouvrer fors a la veue del jour de chose qui
apartiegne au mestier de Serreurie; quar la veue de la nuit n’est pas souffisant a
faire si soutil oevre come il apartient au mestier de Serreurie,et pour la souspeçon
que il ne facent fause euvre ou mestier.
Quiconques est Serreuriers a Paris, il puet avoir tant vallès et d’aprantis
come il li plera.
Quiconques mesprant ou face encontre l’ordenance desus dite, il paie V  s.
d’amende au prevost de Paris, et IIII  d. au mestre des Marischaus devant dit; avec
tout ce, que les serreures maugarnies seroient arses, de quelque part que eles
venissent a Paris pour vendre.
Li Serreuriers doivent le gueit et toutes les autres choses que li autre
bourgois doivent au Roy, fors mis les homes du mestier qui ont passé LX ans qui ne
doivent point de gueit, ne hom ausi qui sa fame gise d’enfant tant come ele gise.
A ce mestier garder, sont establi par les preudeshomes du mestier Hanri
de Saint Marchel et Thomas de Clarevax pour garder la droiture lou Roy et la
droiture du mestier; li quel devroient estre quite du gueit, si plaisoit au Roy et
au prevost de Paris.
Li Serreurier ne doivent rien de chose qu’il vende ou achate, apartenant a
son mestier.
Il puet estre Serreuriers de laiton, a boites, a escrins et a henapiers, a
tables et a cofres, qui veut, pour qu’il sache fere le mestier, et ilaitde coy.
Quiconques est du mestier desus dit, il ne puet tenir ne avoir que I aprentiz,
le quel il ne puent ne ne doivent prendre a mains de VII anz de service et a
XX  s. d’argent, ou a VIII anz de service sanz argent.
Quiconques est du mestier desus dit, il ne puet ne ne doit ouvrer de nuiz,
quar la clarté de la nuit n’est mie soufisant a fere le mestier desus dit. Et qui
en seroit repris, il seroit a V  s. de parisis d’amende au Roy li mestres, et li valez
a II  s., toutes les foiz qu’il en seroit repris.
Li menesterel du mestier desus dit doivent lesier oevre au samedi, au
darrenier coup de vespres, en la parroise ou il demourrent. Et qui outre l’eure
desus dite ouverroit, fust mestres, fust valez, il poieroit l’amende desus dite,
toutes les foiz qu’il en seroit repris.
Se li aprentiz a aucuns des mestres du mestier desus dit s’en fuit par sa
joliveté ou va hors du païs, son mestre le doit querre I journée a ses couz, et
le pere a l’aprantiz ou si plege le doivent querre I autre journée a leur couz;
et s’il ne le puent trouver, le mestre se doit soufrir de son apprentiz, de ci a
la darreniere année de son service. Et se li aprentiz adonc revenoit, son mestre le
devroit reprandre, et l’aprentiz li devroit restorer tout le service que il li auroit
lesié, de quelque eure qu’il revenist; et s’il ne pleisoit a l’aprentiz a aler au mestier,
il li convendroit forjurer le mestier et rendre a son mestre toz les couz et
touz les doumages qu’i li auroit fez, avant que il meist sa main a nul autre mestier
en la vile de Paris.
Quiconques fera serreure ou mestier desus dit, sanz resortet sanz gardes,
la serreure seroit fause,se elle n’estoit garnie de toutes gardes, et devroit
estre arse; et l’amenderoit, cil qui la feroit, de VI  s. de parisis d’amende au
Roy toutes les foiz qu’il en seroit repris.
Quiconques est Serreurier u mestier desus dit, il ne peut ne ne doit
afaitier serreure viez a Gainnier ne a Mercier ne a Coffrier, se il ne sevent
que l’euvre soit leur propre pour leur user; et qui le feroit, il seroit a V  s. de
parisis d’amende au Roy toutes les foiz qu’il en seroit repris; et ce ont ordené li
preud'oume du mestier, pour les Gainiers, les Merciers et les Cofriers, qui prenoient
les granz salaires de viez serreures afetier, et s’il n’en savoient riens et dont
les aportoient au preudesoumes du mestier pour afetier, pour mains la moitié
que il n’en avoient, si que les menesterieus estoient deceuz de leur salaire.
Se aucuns hons estranges, qui sache le mestier desus dit, vient a Paris
et vueille ouvrer u mestier, il convient qu’il se face creable par devant les
mestres du mestier que il sache fere le mestier et que il ait ouvré VII ans ou plus
avant qu’i meste la main u mestier dedenz la vile de Paris. Et quiconques le
mestroit en euvre devant ce que il se fust fet creable en la menniere desus dite, il seroit a V  s. de parisis d’amende, toutes les foiz qu’il en seroit repris.
Li preud'oume du mestier desus dit se sont asenti que li prevost de Paris
meste et oste en leur mestier I preud'oume qui le mestier gardera de par le Roy;
li quex jurera sur Sains que il le mestiergardera bien et loiaument, et que il
toutes les mesprantures qui fetes i seront fera a savoir au prevost de Paris ou a
son conmandement, au plus tost que il pourra par reson.
Li preud'oume qui le mestier garde doit estre quite du guiet, si plest au
Roy, pour la poinne et pour le travail que il a du mestier garder. Li home du
mestier desus dit qui ont pasé LX anz d’aage sont quite du guiet.
Li houme du mestier desus dit doivent au Roy les redevances que li autre
bourgois de Paris li doivent.
Quiconques veut estre Bateres d’archal a Paris, estre le puet, mès qu’il
sache faire le mestier et que il oevre aus us et aux coustumes du mestier, qui
tel sunt :
Nus mestres du mestier ne puet penrre aprentiz a mains de VI ans de service,
et si n’em pueent tenir que un; mès quant il ont tenu par V ans, il pueent
penrre la deraine année I autre, pour ce que il ne demeurt sanz aprentiz; et
si tost que li aprentis eirt acouvenanciés au mestre, il poiera V  s., qui seront
converti ou pourfit de touz les maistres. Et par tant li communs du mestier sont
tenu a faire aprendre l’aprentiz, se ses mestres li moroit avant que ses termes fust
acomplis.
Nus maistres, nus vallès, ne nus aprentiz du mestier desus dit, ne pueent
ouvrer de nuiz ou mestier desus dit, et il sont tenu a laissier oevre chascun
jourjusques aus chandeles alumanz, pour ce que leur mestiers est trop penibles.
Et doivent venir a l’uevre de haut jour.
Item, il est ordené ou dit mestier que nus du mestier, soit mestres ou
vallès, ne puet ne ne doit penrre les ostiex a son voisin ne retenir, se ce n’est
de sa boine volenté; et se autrement le faisoit, il seroit cheus en l’amende.
Item, il est ordené que touz les mestres du mestier et li vallet doivent ouvrer
de boine oevre et de loial et de boin aloy, selonc ce qui a esté acoustumé en
la ville de Paris.
Quicunques mesprendera en aucun des articles desus dis, li mestres poiera
X  s. au Roy, des quex X  s. li maistre qui gardent le mestier auront II  s. pour leur
paine; et li vallès poiera V  s., es quex V  s. li mestre auront XII  d. pour leur paine.
Et est ordené que toutes les foiz que on trouvera, sour qui que ce soit du
mestier desus dit, fausse oevre, il poiera l’amende desus dite et sera li fausse
oevre en la volenté le Roy.
Ou mestier desus dit a II preud'ommes, Jehan d’Esperay et Foukaut, qui
sont esleu par l’assentement du commun; qui ont juré seur Sains au Chastelet
que il bien et loiaument garderont le mestier desus dit, et feront a savoir toutes
les mespresures du mestier au prevost de Paris ou a son conmandement.
