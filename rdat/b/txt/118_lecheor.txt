C'EST LE LAY DEL LECHEOR

Jadis a Saint Pantelion,
ce nos racontent li Breton,
soloient granz genz asembler
por la feste au saint honorer,
les plus nobles e les plus beles
du païs, dames e puceles,
qui dont estoient el païs ;
n'i avoit dame de nul pris
qui n'i venist a icel jor ;
molt estoient de riche ator.
Chascuns i metoit son poër
en lui vestir e atorner.
La estoient tenu li plet
e la erent conté li fet
des amors e des drueries
e des nobles chevaleries ;
ce qu'en l'an estoit avenu
tot ert oï e retenu.
Lor aventure racontoient
e li autre les escoutoient.
Tote la meillor retenoient
e recordoient e disoient,
souvent ert dite e racontee
tant que de touz estoit loee.
.I. lai en fesoient entr'eus,
ce fu la costume d'iceus ;
cil a qui l'aventure estoit
son non meïsmes i metoit :
aprés lui ert li lais nomez ;
sachoiz ce est la veritez.
Puis estoit li lais maintenuz
tant que partout estoit seüz;
car cil qui savoient de note
en viele, en herpë e en rote,
fors de la terre le portoient
es roiaumes ou il aloient.
A la feste dont je vos di,
ou li Breton venoient si,
en .I. grant mont fu l'asemblee
por ce que miex fust escoutee.
Molt í ot clers e chevaliers
e plusors gens d'autres mestiers,
dames i ot nobles e beles
e meschines e damoiseles.
Qant du mostier furent parti
au leu qu'il orent establi
conmunement sont assemblé,
chascuns a son fet reconté ;
s'aventure disoit chascuns,
avant venoient uns e uns ;
dont aloient apareillant
lequel il metroient avant.
Huit dames sistrent d'une part,
si disoient de lor esgart ;
sages erent e ensaingnies,
franches, cortoises e proisies :
c'estoit de Bretaingne la flors
e la proesce e la valors.
L'une parla premierement,
e dit molt afichiement :
“Dames, car me donnez conseil
d'une rien dont molt me merveil.
Molt oi ces chevaliers parler
de tornoier e de joster,
d'aventures, de drueries,
e de requerre lor amies ;
d'icelui ne tienent nul plet
por qui li grant bien sont tuit fet.
Par cui sont li bon chevalier ?
Por qoi aimment a tornoier ?
Por qui s'atornent li danzel ?
Por qui se vestent de novel ?
Por qui envoient lor joieaus
lor trecëors e lor aneaus ?
Por qui sont franc e debonere ?
Por qoi se gardent de mal fere ?
Por qoi aimment le donoier
e l'acoler e l'embracier ?
savez i nulë achoison
fors sol por une chose non ?
Ja n'avra nus tant donoié
ne biau parlé, ne biau proié,
ainz qu'il s'em puisse departir,
a ce ne veille revertir ;
d'ice vienent les granz douçors
por coi sont fetes les honors ;
maint homme i sont si amendé
e mis en pris, e em bonté,
qui ne vausissent .I. bouton
si par l'entente du con non.
La moie foi vos em plevis,
nule fame n'a si bel vis
par qu'ele eüst le con perdu,
ja mes eüst ami ne dru.
Qant tuit li bien sont fet por lui,
nu metons mie sor autrui ;
faisons du con le lai nouvel,
si l'orront tel cui ert molt bel.
Conmant qui miex savra noter
ja verrez toz vers nos torner.”
Les set li ont acreanté,
dïent que molt a bien parlé.
Le lai conmencent aïtant
chascun i mist e son e chant
e douces notes a haut ton ;
le lai firent cortois e bon.
Tuit cil qui a la feste estoient
le lai lessierent qu'il faisoient,
vers les dames se sont torné ;
si ont lor fet forment loé,
ensemble o eles le lai firent,
qant la bone matire oïrent ;
e as clers e as chevaliers
fu li lais maintenuz e chiers ;
molt fu amez, molt fu joïz,
encore n'est il mie haïz.
D'icest lai dïent li plusor
que c'est le lai du Lechëor ;
ne voil pas dire le droit non
c'on nu me tort a mesprison.
Selonc le conte que j'oï,
vos ai le lai einsint feni.
