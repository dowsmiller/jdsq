
Entre toutes les matieres desquelles on puet parler, on ne doit
oncques tant sobrement, tant paoureusement et reveremment soy
maintenir, selon ce que dit Aristote et le recite Seneque, comme
quant on doit parler de la Divinité. Et saint Augustin dit que
n'est riens que on puisse querir plus fructueusement, ne trouver
plus difficilement, ne ailleurs errer plus perilleusement. Maintenez
vous doncques maintenant, o devot pueple crestien, a grant
reverence, a grant paix, a grant silence, a saincte, humble, pure
devocion, autant ou plus comme vous feriez en la presence du
benoit corps Jhesu Crist, non mie pour ma personne,” “hors une
telle presumpcion !” “mais pour la majesté de Dieu. Et pour empetrer
grace de dire chose sans erreur de la benoite Divinité et Trinité,
pour nous enluminer chose aussy fructueuse, pour nous esmouvoir
a bien ouvrer et Dieu amer, saluons le saint temple, la sale et
habitacle singulier de la Divinité, la Vierge glorieuse, et luy disons :
Ave Maria.

Videmus nunc per speculum etc..La fin, la gloire et la felicité de
creature humaine est congnoistre Dieu ; ainsy l'ont prouvé et
tesmoingnié tous les excellens et eslevez philosophes, Platon,
Aristote, Hermés, Tulles et autres ; et qui plus est, ainsy le dit
nostre souverain Docteur Jhesu Crist :Hec est vita eterna ut cognoscant
te Deum etc.. Et Augustinus : Visio est tota merces ; et Psalmista :
Ostende faciem tuam et salvi erimus.A ceste entencion fut jadis
faicte humaine nature de Dieu pour le congnoistre, et en ce seurmonte
elle toutes autres creatures ca jus. Car n'est beste quelconque,
ne oysel, ne poisson qui puisse a ce venir, combien que
presques toutes les excellences et perfections autres qui sont en
l'omme, on les treuve en aucunes des bestes ou des oyseaux, car
on y treuve congnoissance du temps present, memoire du preterit,
aucune proveance du futur ; on y voit les V sens du corps aussi
parfaictement ou plus : les chiens ont plus parfait odorement a
merveille et les voultours aussy, le singe nous passe en gouster,
le porc sauvaige en escouter, l'aigle et le lins en regarder ; la sont
aussy ymaginacions et fantasies et industries diverses pour eschver
ce qui est mal et pour suyr le bien. Mais a ce ne puet beste quelconque
avenir que elle ayt aucune congnoissance de son Dieu ;
pour quoy c'est cler argument que dedans l'omme est une ame
parfaicte, immortelle et digne quant elle est faicte a congnoistre
la Divinité, pour la louer et honnourer. Pour ce elle est dicte faicte
a l'imaige de Dieu et a sa semblance :Genesis primo.Si est la
personne tant plus parfaicte quant elle a congnoissance plus
parfaicte de Dieu. Mais comment auronsnous ceste congnoissance
de Dieu ? Respond l'apostre es paroles dessus dictes que, pour ceste
vie,Dieu nous ne poons veoir
fors en umbraige et en miroir.

Encores n'estpaschascune humaine creature disposee souffisamment
pour veoir icy Dieu en telle maniere : les aucuns pour
l'empeschement du corps qui oste l'usaige de raison, soit a cause
de aage comme es enfans, soit a cause de maladie comme es demoniaques
et hors du sens, et soit par mauvaise complexion comme
es folz de nature ; les autres sont empeschiez par habondance de
vices et de mauvaise vie, et par deffault de bonne doctrine, et
par acoustumance de ouyr mauvaise doctrine : III Phisicorum,
Averoysin prologo.Car, comme dit Aristote, telz vivent comme
bestes et sont bestiaux :primo et VIIEthicorum,et telz ne
doivent point estre apellez hommes mais chiens ou pourceaux ou
lyons, selonc ce que declaire Boece, en tant qu'ilz ressemblent
plus telles bestes que ilz ne font les hommes bien ordonnez.
Sy doivent toutes personnes les pechiez fuyr et mauvaise acoustumance
car malice empesche a congnoistre Dieu et verité :Sapiencia,
II : Execavit eos malicia eorum.

Sur toutes choses les pechiez de charnalité rendent obscure
l'ame, et la font impuissante a riens cognoistre de Dieu et de ses
choses espirituelles :patet ibidem.Comme par exemple nous
veons en ung miroir ou enungoeil : se ilz sont chassieux de boue
et d'ordure l'oyeil ne puet riens veoir, et ou mirouer on ne puet
riens apparcevoir. Si doivent estre grandement reprises toutes
personnes qui ne gardent les jusnes gens qui sont dessoubz leur
gouvernement de toutes mauvaises occasions de telz pechiez.
Et car de nostre temps les pluseurs sont habendonnez a tous
pechiez dé leur junesse, et a tous vices et a toutes vilaines ordures
plus que bestes, et faingnent que ilz ne s'en peuent tenir, et ne
s'en repentent point mais vont tousjours de pis en pis tres honteusement,
quelle merveille est se ilz ont petite ou nulle cognoissance
de Dieu, se meismement ilz ne voyent point Dieu ne par mirouer
ne en umbraige ?

Qui veult doncques congnoistre Dieu comme il se puet congnoistre
en ceste vie, il doit premierement bien vivre, purement,
sobrement et nettement ; il doit en aprés retourner souvent a soy.
Pourquoy ? Pour soy congnoistre. Car se tousjours tu vas hors de
toy et de ton ame par les V portes du corps pour cognoistre seulement
les choses sensibles par dehors, ne cuide pas que jamais
tu congnoisses bien Dieu et les choses divines,sicut dicit Plato in
Timeo.Ainsoys tu seras presques semblable aux bestes qui ne
jugent fors des choses sensibles et corporelles. Tu diras en ton cuer
comme le fol que Dieu n'est pas :Dixit insipiens etc..Pour tant
dit Nostre Seigneur a la saincte ame es Cantiques :Si ignoras te,
o pulcherrima inter mulieres etc..O tres belle entre toutes les creatures,
dit Nostre Seigneur a la saincte ame, se tu ne te congnois,
his hors et t'en va aprés les tropeaux de bestes mues ; comme s'il
voulsist dire que l'ame n'est pas digne de congnoistre Dieu ne
d'estre entre les creatures raisonnables se elle ne se congnoist :
Comparatus est etc..Et n'est pas merveille se l'ame humaine se
doit congnoistre, car elle est la belle ymaige faicte et formee du
Souverain Maistre a la semblance de la Deité et de la benoite Trinité ;
elle est le bel mirouer merveilleux qui represente Dieu, duquel
miroir dit l'apostre que :nous ne pouons bien Dieu veoir
ce non comme en umbraige et en mirouer.

En l'autre annee, bien m'en souvient, je parlay de trois mirouers
de nature, de l'Escripture et de humaine creature. A present je
ne parleray principalment que du tiers mirouer de humaine creature,
et de la belle ymaige de la benoite Trinité qui dedans y reluist
quant il est purifié et nettoyé et bien poly par bonne vie et saine
doctrine, et par l'operacion du Saint Esperit, et par la lumiere de
vraye foy. Vray est que je pourray bien dire pluseurs choses de
ce miroir et de ceste ymaige de l'ame, lesquelles chascun n'entendra
pas. Si fais icy l'argument de Jhesu Crist :Si terrena etc..
Si je vous dis choses terriennes,chosesdedans vous,
et point ne les entendez,
qui vous dira choses celestiennes, choses dessus vous,
veez comment les comprendrez ?

Neantmoins je scay bien que c'est grande consolacion d'oïr parler
de Dieu et des choses divines, et n'est pas temps perdu, jassoit
ce que on ne entent pas tout, comme les simples gens oÿent a
proffit le service de l'eglise en latin combien que ne l'entendent
mie. Si exposeray ung secret parlement et comme ung personnaige
ou ung dyalogue de l'Ame devote avec sa suer Raison la saige
pour monstrer aucunement la maniere de pervenir a la congnoissance
de Dieu et de la benoite Trinité en simplesse et unité, et me
arresteray plus en raisons que en allegacions.
Nagaires me fut adviz en ma speculacion que l'Ame parloit ainsy
a Raison la saige, et luy disoit :“Belle suer Raison, tu as esté
longuement hors de moy par les portes des V sens corporelz pour
enquerir de nostre Dieu et pour scavoir se aucun t'en pourroit
dire la certainneté. Que me dis tu ? Quelles nouvelles me rapportes
tu ?”

“Belle suer, je te diray, respond Raison. J'ay cerché par mer et
par terre, par l'air et par le ciel, et ay demandé a la terre se elle
estoit mon Dieu : elle respond que non.J'ay demandé a la mer
s'elle estoit mon Dieu : elle respond que non.J'ay demandé a
l'air, au ciel, au soloeil et aux estoilles se aucune de ces choses estoit
mon Dieu : touts'est escrié a haulte voix : “Dieu nous a faiz ;
les ydolatres et les payens faillent ; nous ne sommes point Dieu ;
querez le ailleurs et au dessus de nous”. Ainsy m'a respondu
toute chose sensible et corporelle. Toutes m'ont affermé que elles
ne sont pas dignes de estre appellees Dieu, car elles ont pluseurs
imperfections : elles ont en soy parties grandes et petites, et sont
muables ; et si convient que Dieu soit tout parfait et immuable
et sansparties. Pourquoy sansparties ? Car le tout est plus
perfait que n'est sa partie, et par ainsy aucune chose seroit Dieu
qui n'auroit mietoute] perfection : c'est a scavoir telle partie
ne seroit mie si perfaicte comme son tout.”
“Ma suer Raison, puis que dehors moy tu ne pues trouver
nostre Dieu es choses corporelles, fors en tant que elles ne sont
point nostre Dieu, neantmoins il convient qu'il soit ung qui les
a faictes. Reviens avec moy et me regarde moy, qui suis chose
espirituelle et sansparties, se d'aventure tu en oïras aucunes
nouvelles.”
“Mon Ame, je l'ay desja ainsy fait. J'ay regardé et advisé du
tout en tout quelle tu es, comme grande est ta memoire, clere ton
intelligence, franche ta voulenté, ton essence immortelle, ta vie
espirituelle ; neantmoins tu n'es pas Dieu, ne parties de Dieu,
selon la mansonge des manichiens, car tu es muable denon estre
a estre, d'une congnoissance a l'autre, d'une affection en l'autre
affection, et de voulenté a voulenté, et par ainsy tu es subjecte a
mutacion ; certes il convient que tu soyes faicte d'autruy ; comment
eusses tu eu puissance de toy creer, quant tu ne estoyes riens
par avant ? Vray est que je le appercoy dedans toy et audessus
de toy aucunement nostre Dieu comme en ung umbraige et en
miroir.”

“Bien est vray, dit l'Ame humaine, que je apparcoy aucune
lumiere qui se espant. Belle suer Raison, je te demande comment ce
puet estre et quelle chose c'est que tu congnoys, quant tu congnoys
nostre Dieu ? Est ce chose coulouree ? Est ce chose enluminee ?
Est ce son ? Est ce oudeur ? Est ce doulceur ? Est ce saveur ?
Est ce chose que on puisse toucher, taster ou embrasser ? Vient
elle dedans par la porte des yeulz ou des oreilles ou de aucuns
des V sens de mon corps ?”
“Nennil voir, mon Ame, nostre Dieu n'est riens de celles choses
lesquelles tu congnoys par dehors. Et quelles merveilles ? Car nous
mesmes ne sommes point de telles condicions : nous ne sommes,
toy et moy, blanches, ne noires, ne chaudes, ne froides. Nous ne
sommes choses que on puisse ouir, ou oudurer, ou assavourer,
ou taster. Neantmoins quant je congnois nostre Dieu, je congnois
une lumiere toute autre que n'est celle que les yeulz voyent ;
je escoute aucune melodie et armonie sur toute melodie, je flaire
aucun odeur, je sens aucune doulceur et saveur, je faiz aucuns
embrassemens, mais c'est moult loing et moult d'autre maniere
que ne sont ces choses sensibles que tu congnois. N'en demande
plus, car autrement je ne puis declairer ou monstrer. Bien disoit
Platon, que si comme c'est tres fort de trouver Dieu, ainsy est ce
impossible de le nommer. Ainsy comme le philosophe demanda
III jours pour respondre que c'estoit Dieu, puis en demanda X,
puis XXX : “Car, dit il, et plus y pense et moins le puis je descripre
ou nommer ; comme en ung abisme on n'y voit font.”
N'est pas de merveille : car nous scavons que incomprehensible
ne puet estre compris, et autrement ne seroit il point tel. Nous
scavons que une chose de petite congnoissance ne puet attaindre
a ce que puet congnoistre la vertus, qui est de plus haulte congnoissance,
comme l'oyeil corporel ne pourroit veoir ce que congnoist
l'imaginacion par dedans, et l'imaginacion ne pourroit comprendre
ce que je, Raison, congnois. Une beste jamais ne pourroit entendre
ce que je luy diroye de pluseurs choses que je scay estre vrayes, et
congnois tres clerement par diverses sciences. Et car nostre Dieu
est et doit estre de plus parfaicte congnoissance sans comparoison,
c'est bien a scavoir qu'il se congnoist et scet tout autrement que
je ne puis faire. Et est encores tres plus grant miracle quant je en
puis mesmes riens apparcevoir, nez mesmes en umbraige et en
miroir, mais c'est par sa vertus et par sa lumiere qui raye et
resplandit aucunement sur mes yeulz espirituelz, et sur toy, mon
Ame, qui es le miroir et l'image pour congnoistre la Divinité.”
“Au moins, belle suer Raison, dy moy, je te pry, les condicions
de nostre Dieu, selon ce que tu le puez congnoistre comme en
umbraige et en miroir.”
“Voulentiers le feray, dit Raison. Tout au commancement je
regarde que nostre Dieu est une chose immuable et pardurable et
qui ne puet avoir fin ne commencement. Tu scez, mon Ame, que
tu es faicte d'autruy que de toy. Sy conclus que la fontaine et
premiere cause par laquelle tu es faicte est pardurable et immuable,
car elle n'est point ne ne pourroit estrefaictepar autre cause
premeraine et plus parfaicte. Pareillement elle ne pourroit estre
destruicte car tout depent d'icelle, et ceste premiere cause par
laquelle tu es faicte etcreée, je appelle nostre Dieu. En aprés,
mon Ame, je ne te puis congnoistre se je ne congnoys ton estre
ou ton essence ; mais je ne puis congnoistre ungestreimparfaict
tel comme tu es, sans congnoistre ung estre qui soit parfait.
Sy est certain que je ne puis riens congnoistre sans congnoistre
nostre Dieu, au moins comme en umbraige, combien que je ne
apparcoive mie tousjours ceste congnoissance ; a l'exemple du chat
huant qui ne puet riens veoir sans aucune lumiere du soleil, non
pourquant ne puet il veoir le soloeil en sa pureté, et ne juge riens
du soloeil, ainsoys luy est le soleil comme tenebres et obscurté,
caryl n'y puet goutte veoir. Semblablement est de la Divinité
au regart de ma veue espirituelle. Car jassoit ce que je ne puisse
riens congnoistre, se non par la congnoissance de l'estre divin,
neantmoins je ne puis plus plainement congnoistre quel est cest
estre de Dieu, fors que je scay qu'il est, et en pourroye moins
doubter que je doubteroye que je fusse et ne fusse mie ensemble.”
“Belle suer Raison, je me accorde bien que Dieu est, et ainsy
le tesmoingne toute chose selon ce que tu as dit par avant :Deum
esse est vox nature, inquit Damascenus.Pour tant on seult dire
d'une chose bien certaine : il est aussy certain comme Dieu est.
Mais declaire moy qu'il soit ung seul Dieu et non pluseurs.”
“Tu scez bien, mon Ame, que nostre Dieu doit avoir toute puissance
et toute perfection car il doit estre la tres plus parfaicte chose
que on puisse penser ou trouver :Maius quo cogitari non potest.
Sy s'ensuit premierement que Dieu est chose indivisible et espirituelle
car chose qui est materielle, divisible et corporelle n'est
pas si parfaicte en ses parties comme en son tout, et comme est
la chose espirituelle qui a toute sa vertus ensemble :Virtus
unita etc..
Secondement s'ensuit que Dieu a souveraine vie et congnoissance,
car plus parfaicte est la chose vivant et congnoissant que
les autres sans vie et congnoissance.
Tiercement s'ensuit que Dieu ne puet riens acquerir de nouvel
ne perdre car il fauldroit que aucunes foys il ne fust mie tout
parfait, et par ainsy lors il ne seroit pas Dieu. Car aussy c'est
perfection d'avoir toutsonbien et sa perfection ensemble sans
mutacion de mieulx en pis, ou de pis en mieulx.
Quartement s'ensuit que Dieu est sans commencement et sans
fin en eternité, tout parfait en essence, en vie, en congnoissance,
en bonté et en puissance, sans riens perdre, ou diminuer, ou
acroistre, ou oublier, autrement ne seroit mie tout parfait.
Quintement s'ensuit que Dieu scet tout ce qui fut oncques, ce
qui est et sera, tres parfaictement. Sy devons bien adviser que
nous faisons car riens n'est tant secret qu'il ne congnoisse :Ante
oculos agitis judicis cuncta cernentis.
Sextement s'ensuit que il ne puet estre que ung seul tel Dieu
qui soit tout parfait et qui ayt toute puissance. Car se tu dis que
ung autre Dieu est qui ayt aucune puissance, je te demande se
celle mesme puissance est en nostre Dieu ou non ? Se nostre Dieu
n'a point telle puissance, il s'ensuit qu'il n'est point tout parfait
et tout puissant. Se il a celle mesme puissance, ce n'est doncques
que une puissance et ung seul Dieu de ces II que tu disoyes estre
II dieux”.
“Ma belle suer Raison, tu monstres bien que il ne puet estre que
ung seul Dieu, a parler proprement de Dieu ; mais comment estce
que nostre loy crestienne dit qu'il est ung Dieu le Pere, ung Dieu
le Filz, ung Dieu le Saint Esperit, une Trinité ? Se le Pere est
Dieu, le Filz est Dieu, le Saint Esperit est Dieu, ne convient il pas
conclure que ilz sont III dieux ?”
“Vrayment, mon Ame, non ; il ne le fault pas conclure, et tu le
pues veoir par ce que je te ay dit. Car le Pere et le Filz et le Saint
Esperit ne puent avoir que une mesme puissance, une mesme
perfection, une bonté, une vie, une congnoissance : c'est toute une
chose des III ; mais es autres creatures n'est point ainsy, car se
Jehan est ung homme, et Pierre est ung homme, et Martin est ung
homme, ilz sont III hommes. Pourquoy ? En nom Dieu ! pour
ce que l'un n'a pas la puissance de l'autre, ne sa vie, ne sa
congnoissance.
Et jassoit ce, mon Ame, que creature quelconque ne puet du
tout ressembler a son Createur, ne la facture a son facteur, comme
l'imaige d'une personne par dehors ou en ung miroir ne puet du
tout estre semblable en vie, en congnoissance et en puissance a
la personne que elle represente, ne l'ombre a la lumiere, toutesfoys
aucune semblance y est trouvee, et par la congnoissance de l'image,
comme de l'image du roy on congnoist le roy que elle represente,
voire obscurement et imparfaictement. Semblablement je dy,
mon Ame, que par toy et dedans toy, comme par une ymaige et
en ung miroir, je puis regarder ces choses que j'ay par avant dictes
de nostre Dieu.
Premierement ton essence est immortelle et sans corrupcion ;
mais plus parfaictement a nostre Dieu telle immortalité et tout
deffault de corrupcion.
Secondement tu as vie qui meut et gouverne son petit monde,
c'est a scavoir tout le corps, a son plaisir. Trop plus est Dieu la
vie parfaicte qui muet et gouverne tout le monde, du tout a sa
franche voulenté et liberté. Car se Dieu faisoit ce qu'il fait comme
par contrainte, et que autrement ne peut riens faire fors ce qu'il
fait, quelle perfection seroit ce ? Quelle liberté ? Quelle franchise ?
Quel gré luy en devroit on scavoir ? Se tu, mon Ame, as franche
voulenté sur ton corps et sur tes affections, trop mieulx doit avoir
franchise et liberté nostre Dieu, le tout puissant, sur toute chose ;
et icy failly Aristote et presques tous les philosophes, et pour ce
ilz furent ingraz a Dieu et cheurent en horribles erreurs, en ydolatries
et en vilité contre nature, et nierent la provision franche de
Dieu et la remuneracion des bons en l'autre vie, et la punicion des
mauvais :ad ro. primo : obscuratum est, etc..
Tiercement tu pues en ta memoire et en ta congnoissance faire
et former mil et mil mondes, tu les pues mettre comme en ung estre
espirituel dedans toy ; pourquoy doncques ne pourra Dieu faire
et former par dehors en estre materiel et visible autant ou plus
que tu ne pourroyes mettre en ta pensee ? Sy n'est point de merveille
que Dieu puisse faire les miracles qui sont recitez en la sainte
Escripture et trop plus grans ; n'est point de merveille que Dieu
puisse plus faire que nous ne pourrions comprendre :Contra stultos,
contre les folz qui cuident tout comprendre ; n'est pas merveille se
Dieu a fait le monde selon la predeterminacion de la franche
voulenté eternelle, quanteten telle maniere luy a pleu.
Quartement tu congnoys par ung seul oeil le mouvement du
temps passé, du present et du futur, sans toy mouvoir ; pourquoy
ne pourra Dieu congnoistre toutes choses estre muables sans sa
mutacion ?
Quintement tu es par tous les membres de ton corps tant en la
teste comme es piez, et ou cuer, et es braz, sans ce que tu soyes
maindre en la plus petite partie que en la plus grande, sans ce
que tu soyes hors du cuer, se tu es avec ce au chief. Pourquoy
ne pourra estre Dieu par tout sans acroissement ou diminucion,
sans ce que on le puisse dire estre hors telement qu'il ne soit dedans,
et sans ce qu'il soit du tout compris, ou enclos, ou fourclos en
quelconque creature ?
Sextement tu es de si franche voulenté que tu puez les choses
qui sont subgettes a toy, perdre ou garder a ton plaisir, occire
ou non tuer ; d'une mesme masse de terre ou de plonc ou d'argent,
tu puez faire ung vaissel a beauusaige et ung vaissel a vil
usaige ; d'un mesme boys tu en pues fairedu feu et de la cendre,
ou en puez faireune belle ymaige et la garder.En ton troupel
de brebis tu en puez prendre l'une et la tuer, et l'autre garder.
Se tu as deux serviteurs qui ayent tous deux forfait contre ta vie
et ton estat, tu en puez l'un jugier a mort et a l'autre pardonner.
Sy est droit et raison que nostre Dieu puisse faire de nous toutes,
ses creatures, a sa franche voulenté sans ce que on le puisse
reprendre, sans ce que on luy puisse dire : “pourquoy faiz tu cecy ?”
Et c'est contre la fole presumpcion de creature humainequi veult
enquerirautre raison et autre cause que la voulenté juste de
Dieu, en murmurant : “pourquoy Dieu saulve les ungs et non pas
les autres ? Pourquoy il fait grace et remission plus a aucuns que
aux autres entre ceulxdel'umain lignaige qui sont generalment
emprisonnez en la chartre de pechié, au moins de pechié originel ?”
N'est ce pas droit qu'il face grace auxquelz qu'il luy plaist, sans
faire tort a ceulx qu'il laisse en la prison en laquelle ilz sont boutez ?
Certes oÿl, il ne fait grace qui ne veult. Ceste liberté, tu, mon
Ame, veulz bien avoir.Sy il n'y a tel comme de soy humilier
tousjours dessoubz la puissant main de Dieu, et attendre sa grace,
et devotement la demander, tandis que on le puet faire en ceste
vie. Car qui ainsy le fera perseveramment, vrayement il ne pourra
estre dampné.”
Devotes gens, en ceste maniere me sembloyent parler ensemble
Raison la saige et l'Ame devote, de la benoite Divinité et de sa
haultesse et majesté. Et quant je entreoÿ la fin deces paroles, lors
parfondement je souspiray et tramblay ; par grant admiracion
je, tout espouenté et presques ravy hors de moy mesmes, criay
avec l'apostre saint Pol :“O altitudo diviciarum sapiencie, etc..
O haultesse incomprenable des jugemens de Dieu, qui les pourra
congnoistre ? Qui pourroit comprendre les sens de nostre Seigneur,
sa justice et sa misericorde ?”
“O vray Dieu tout juste et tout puissant, monstrez envers moy,
vostre povre creature, la doulceur de vostre misericorde, non pas
la rigueur et la severité de vostre justice, car en moy n'y a riens
qui le peut soustenir. Beau tres doulx Dieu, je vous rens graces
quant vous m'avez amené a vous congnoistre estre tel, tout puissant,
tout juste et tout bon, et que dedans les parfondes tenebres
de mon cuer vous avez fait resplandir vostre merveilleuse lumiere.
Sy me juge bien estre ung neant au regart de vostre haultesse,
estre une chose nice et fole au regart de vostre saigesse sans nombre,
estre une chose vaine et vile au regart de vostre bonté.
Je congnois et juge que tout ce que vous faictes et voulez faire
est justement fait, saigement fait, doulcement fait, soit en punissant
par justice, soit en pardonnant par grace. Pourtant, Sire, s'il vous
plaist user de grace envers moy, comme piteux pere envers son
mauvais filz, comme doulx seigneur envers son inutil serviteur,
la gloire, Sire, en est a vous et le proffit a moy, et vous doy bien
amer, servir et honnourer. Et se vous voulez” “que ja n'aviengne,
Sire ! , se vous voulez user envers moy de justice, comme ung
juge droiturier envers ung traitte et malfaicteur pris et prouvé,
vrayement, Sire, je l'ay bien desservi, vous le pouez justement
faire ; et ja pour ce, je ne doy laissier ou cesser de vous amer,
servir et honnourer, tant que le puis faire, et tant que je ne suis mie
cheuz, moyennant vostre grace en telle obstinacion furieuse que
vous juge estre mauvaiz ou envieux, comme font les dampnez.
De vostre creature pouez vous faire tout a vostre plaisir. Toutesfoys
je feray mon devoir de vous servir, etmemes en vostre
misericorde ; au moins tant en vous servant comme vous en estes
tres digne, je auray ma part de paradis, car quelle chose est paradis
fors vous amer et servir ? Et vrayement se je l'acomply ainsy
jusques a la fin, gardant vostre loy et voz commandemens, ne puet
estre que vous ne ayez mercy de moy. Vostre misericorde et voz
promesses tres veritables ne pourroyent souffrir, moins que la
mere de son enfant, que je peusse perir.”
Notez de saint Bernard qui dist au dyable : s'il vouloit demander
pardon et dire :Miserere mei, Deus,
il luy promettoit pardon ;
l'ennemy en rechignant par le demoniaque a haulz cris s'en ala.
Ainsy font pluseurs qui ne se daignent repentir de cuer, ainsoys
veullent tousjours attendre en leur ordure. Icy puent estre amenez
deux exemples de deux personnes : l'une prira que se elle estoit
dampnee, au moins que Dieu luy fist ceste grace qu'elle l'amast
tousjours. L'autre dit que elle prendroit icy son karesme prenant
de paradis et que en enfer elle s'en venteroit.
Ainsy parloye a moy mesmes, comme doit faire chascune
personne, en pensant aux jugemens de Dieu tres terribles et
merveilleux ; quant de rechief je escoutay l'Ame devote et Raison
la saige, qui se estoyent tournees a parler de la benoite Trinité,
aprés ce qu'elles avoyent parlé de la divine unité. Vray est que
Raison n'estoit pas seule, ainsoys avoit pris avec elle Foy, la bonne
crestienne, qui alumoit les yeulz de Raison et de l'Ame a mieulx
congnoistre ce qui reluisoit ou miroir et en l'imaige de l'ame, puis
y survint amoureuse Devocion ou Contemplacion de laquelle je
pourray cy aprés parler se la briefté du temps le seuffre.
“Belle seur, disoit Raison a l'Ame, tu es la tres belle ymaige,
laquelle Dieu, le souverain Maistre, a voulu faire pour monstrer son
art par dehors, sa puissance, sa saigesse et sa benivolence ; et tout
ainsy comme en regardant une ymaige bien faicte, soit en ung miroir
bien cler et poly, soit par dehors en painture ou en tailleure, on a
congnoissance du maistre qui a fait l'imaige ou le miroir, qu'il
estoit saige, pareillement, mon Ame, quant je te puis regarder de
pres et en la lumiere de la foy crestienne, j'ay congnoissance
aucune telle que elle souffist a present de nostre Dieu, qu'il est
une essence en trois personnes, le Pere et le Filz et le Saint Esperit.
Ne es tu pas une seule et simple substance ? Certes oÿ !
Neantmoins tu as trois vertuz, qui sont memoire, entendement et
voulenté. De memoire naist congnoissance, et de memoire et
congnoissance procede voulenté et amour. Veez cy comment : se
tu as en ta memoire la semblance ou representacion d'aucune
chose” “parlons de toy mesmes , tu pues lors mettre ceste semblance
de toy mesmes en ton entendement par clere et actuele congnoissance
de toy, et depuis que tu te congnoistras, tu formeras
en ta voulenté une amour et dilection de toy mesmes. Je ne dy
mie que ce soit si parfaictement que ta congnoissance etton
amoursoyent de ta substance, car tu n'as mie a ce le pouoir,
mais tu le feroyes se tu pouoyes. Sy est icy ta memoire comme
parent de ta congnoissance, et ta memoire et congnoissance
produisent ensemble ton amour et dilection.
Par semblance aucune” “combien qu'elle n'est mie parfaicte ,
en la benoite Trinité, le Pere a en soy representacion de soy mesmes,
et de sa Deité, et de toute chose qui oncques fut, ou est, ou sera,
ou puet estre, commecil qui congnoist tout et puet tout. Le Pere
puet doncques ceste representacion de soy mesmes, et de sa Deité,
et de toutes choses, mettre en congnoissance personnele, comme
en soy disant, en soy communicant et diffundant ; et car ceste
parole et ceste communication ne seroit point parfaicte se elle ne
estoit du tout semblable au Pere, et elle ne luy seroit du tout
semblable se elle n'estoit une mesme substance et puissance et
sapience avec luy, il convient que ceste parole qui est appellee le
Filz soit d'une mesme substance avec le Pere, et par ainsy il n'est
que ung Dieu.
En aprés le Filz ne doit il mie parfaictement amer son Pere ?
Oÿl voir, car il luy a tout abandonné ce qu'il avoit, sans en riens
retenir, et tel don lui a donné ; s'il fault que le Filz par recongnoissance
et gratitude donne ung don au Pere aussy parfait, comme est
celuy qu'il a receu, et ainsy le fait il : il luy donne le Saint Esperit
qui est parfaicte amour personnele du Pere au Filz et du Filz au
Pere, de quoy s'ensuyt que le Saint Esperit procede du Filz
comme du Pere contre l'erreur des grez.
Sy pouez veoir en aprés que Dieu ne fut oncques seul sans tres
parfaicte et joieuse compaignie,laquelle est du Pere et du Filz
et du Saint Esperit. Pour tant il ne fault ja enquerir ou estoit Dieu
devant la creacion du monde et qu'il faisoit ? Il estoit en soy
mesmes, et menoyent tres glorieuse et tres joyeuse vie le Pere
avec le Filzet le Filzet le benoit Saint Esperit ; et en ce appert
la neccessité de dire que Dieu n'est et ne fut oncques seul, car bonté
ne puet estre seule sans soy espandre. Joye parfaicte n'est point
sans parfaicte amour, et parfaicte amour n'est point sans compaignie ;
si fault que en la Divinité soit compaignie. Et n'est mie
a entendre que ceste compaignie soit telle et ainsy diverse et hors
l'une personne de l'autre, comme nous veons les choses corporelles :
ce seroit trop rude et faulx entendement. Pour quoy sont
deceuz les rudes juifs, et sarrasins, et aucunes simples gens qui
n'entendent riens des choses espirituelles :Animalis homo non
percipit ea que Dei sunt.”
“Toutesfoys, dit icy l'Ame,queil fault” “vuellent ou ne
daignent” “que ilz confessent aucunes choses espirituelles, et
lesquelles on ne puet congnoistre par les V sens corporelz, et tu,
Raison, l'as bien monstré par avant, et chascune ame le puet
esprouver en soy mesmes. Il convient que celuy qui m'a fait de
neant, estre tant belle et merveilleuse creature entre les autres
soit tres puissant : je congnoys doncques une puissance, et si ne
la voy point ; il convient qu'il soit moult saige : je congnoys
doncques une saigesse et non mie par aucun deces sens corporelz.
A la parfin il convient qu'il soit de grande liberalité, courtoisie et
benivolence : et si ne congnoys point sensiblement quelle chose
est ceste liberalité, ceste amour et benivolence. Ainsy diroye je de
verité, de justice et de bonté, quant on les considere absolument.”
“O mon Ame, a dit icy Raison la saige, vrayement tu parles
proprement ; mais je dy oultre que qui pourroit veoir bonté, vie
et verité et charité, comme par droite ligne et sans miroir,
on congnoistroit Dieu en ostant toutes imperfections que on
treuve en creatures. Le divin saint Denis baille l'exemple : comme
l'entretailleur des ymaiges forme son ymaige par oster les pierres
d'entour jusques a tant que l'ymaige demeure parfaicte, ainsy quant
on oït parler de bonté ou de verité, qui osteroit toute imperfection
qui est en la bonté et verité telle comme nous congnoissons en toy,
mon Ame, nous verrions Dieu ; mais ne se puet faire icy parfaictement,
fors en miroir ou en umbraige.
Car quant on s'efforce d'y entendre et que on tourne son oeil
espirituel hors du miroir de l'ame, on ne voit riens, se non par
especial miracle ou tres soudainement, comme est l'epartissement
du tonnoirre. Se une ymaige apparoit en l'air, sans ce que on veist
le miroir ou la personne qui se mireroit, comme on le puet faire par
l'art de perspective, n'est point doubte que par l'imaige on verroit
la personne, jassoit ce que on ne la cuidast point veoir, qui ne
sauroit que c'est ; et nous le veons des enfansquise mirent et
cuident de l'imaige que ce soit ung enfant et non mie que ce soit
une telle ymaige, comme on recite aussy de Narcisus qui en la fontaine
ama son ymaige. Ainsy font les folz mondains qui ayment
l'imaige de Dieu en lieu de Dieu, et en ce pechent et sont deceuz.
Notez de celuy qui fut roy pour ce que premier il vit le soleil en
la haultesse de la maison, en tournant le dos contre Orient. Notez
de celuy qui se espinoit pour mordre l'ombre des pommes.”
Entrece secret parlement de Raison et de l'Ame, lequel je
sentoye moult voulentiers, je soublevay ung peu ma face pour
une je ne scay quelle doulceur et une lueur que je apparcevoye de
nouvel. N'estoit pas de merveille, car la tres doulce et benigne seur
de la saincte Ame et de Raison la saige y estoit descendue, laquelle
on nomme Devocion ou Contemplacion l'amoureuse et la religieuse.
Le Saint Esperit l'envoyoit pour aprendre et enseignier plus
parfaictement les secrez de la benoite Trinité en la Divinité a la
sainte Ame, car Devocion y va plus parfondement et plus hardiement
et familierement que ne puet faire Raison la saige :Amor
intrat ubi cognicio foris stat, inquit Hugo super capitulum VII
Celestis Jherarchie.Il plaist a Dieu reveler et montrer soy et ses
secretz plus habondamment a Devocion que a Raison, a dilection
que a congnicion :Hinc seraphin proximiores sunt quam cherubin.
En ceste union et conjunction et secret parlement de Devocion
etde la saincte Ameest faicte encainte la saincte Amepar
l'operacion du Saint Esperit tellement que le Filz de Dieu y est
conceu espirituellement.
Mais icy fault que je me taise car ce mistere et le parlement
de Devocion a la saincte Ame est fait si secretement et comme
en silence ou en unes tenebres dedans l'Ame, moult pres et tres
pres, et moult en parfont et tres parfont, touchant a touchant de
l'oreille espirituelle, par unglangaige, ne scay quel, fors qu'il
est autre que lelangaige de Raison, et ne se puet congnoistre,
fors seul aseule et par celle Ame a qui Devocion parle ; et
Raison mesmement, qui est bien pres, ne puet comprendre cestuy
langaige.Hec est pax que exsuperat omnem sensum, nomenquod
nemo novit nisi qui accipit.Or pensez doncques : comment je le
vous diroye ce langage ? Comment je le vous exposeroye ? De ce
vient que aucune foys une simple personne qui sera devote et aymera
Dieu, aura trop plus haulte et digne congnoissance de la Divinité,
de sa puissance, saigesse et bonté, et de sa doulceur et benignité
que n'ont eu les philosophes, ou que n'ont eu pluseurs grans clers
theologiens et autres qui sont sans amour et sans devocion.
Car puis que la saincte Ame, qui va a Dieu, aura mis ung de
ses piez, le pié de l'entendement, en la voye de Dieu en creant qu'il
est comme raison enluminée de vraye foy crestienne lui a tesmoingnié,
tout bon et tout amoureux et tout desirable Totus desiderabilis,
lors elle avance l'autre pié de affection par devocion
amoureuse, et passe tout, et perse tout fiablement, car amour ne
doubte riens, jusques a tant que ellesejoingne a Dieu, son
amour, sa doulceur et plaisant desir, et que elle soit si une avec
luy que ce soit d'eulz deuz ung esperit :Qui adheret Deo unus
spiritus est ; et amor transformat in amatum.Icy est l'ame comme
muee en cendres de humilité en l'ardant fornaise de vive charité ;
puis devient comme voirre bel, cler, net et pur, et coule legierement
a prendre telle figure et emprainte espirituelle, comme le Saint
Esperit luy veult donner a la semblance de soy, auquel ceste ame
est conjoincte et emprainte ; lors est faicte l'ame ung miroir bel,
sans tache et sans boces, plain et poly pour representer la Deité.
Et car l'ame oublie toute autre chose pour icelle heure, ceste
oblivion puet estre dicte le plonc qui estenung des costés de ce
miroir ; car autrement l'ueil de l'ame perceroit oultre et verroit
les choses terriennes, pour quoy il seroit empesché a veoir les
celestiennes ; et puet estre dicte ceste oblivion l'ombraige, et
l'obscurité, et les tenebres ou est veu Dieu.
Icy congnoist l'ameDieu], et si non du tout tellement et tel
comme il est en soy, elle le congnoist tellement et tel comme il
est a soy. Et quel est Dieu a l'ame devote ?Quam bonus Israel
Deus.Bon, doulx, souef, delitable, salut, amour, aide, etc..
Se l'imaige que fait ung tailleur a la semblance de soy mesmes
pouoit avoir toutes les condicions du tailleur, c'est assavoir estre tel,
tellevie telle, figuretelle, entendementtel, sans differance de
nature, ceste ymaige lors seroit proprement l'imaige du tailleur, et
seroit une mesme chose avec le tailleur en distinction personnelle,
relative, telle comme elle est entre le faiseur et la faicture.
Pour entendre mieulx ce qui est dit et autres belles speculacions,
on pourroit amener l'exempledes miroirs materlielz. Les
aucuns sont cassez, les autres bossus, les autres tachez et ordoyez ;
les aucuns representent tant seulement la couleur des choses par
dehors, sans quelconque figure ; les autres monstrent les choses
a rebours ; ont pluseurs telles decepcions ; et tout cecy on pourroit
appliquer par similitude ou miroir espirituel de l'ame au regart
de la Divinité et des choses celestes.
Icy convient l'ame entrer forment dedans sa memoire sans
evagacion par dehors, et esclarsir son entendement par debouter
et oster ; non mie oster car ne se puet faire, mais mettre au bas
et en oubly toutes les nuees et obscurtez des ymaginacions et
fantasies des choses sensibles, ce qui est tres fort.Hic est divisio
spiritus et anime et mors eius, sive sopor, requies ubi cor vigilat.
Puis fault la voulenté estre separee de toute charnalité et de
vilains et ors desirs, affin qu'en ceste trinité reluise purement la
Trinité divine. Las ! Comment ce sera ?
Bieneureuse sera l'ame a laquelle ceste grace avendra ! Esjouyr
se doit qui tellement congnoistre son Dieu pourra.In hoc glorietur,
inquit Dominus, qui gloriatur, scire et nosce me.Et a ce profittent
plus larmes, pleurs et souspirs devotz que cler engin, ne estude
quelconque. Ainsy se doint Dieu a nous veoir icy par grace, comme
en umbraige et en miroir, et en paradis face a face par gloire ! Amen.
