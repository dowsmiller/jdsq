LETTRE DE JEAN SARRASIN A NICOLAS ARRODE
A seigneur Nicolas Arrode Jehans Sarrazins, chambrelens le roy de France, salus et bonne amour.
Je vous fais a savoir que li roys et la royne, et li quens d'Artois, et li quens d'Anjou et sa femme, et je, sommes haitié dedens la cité de Damiete que Dieus, par son miracle, par sa misericorde et par sa pitié, rendi a la crestienté le dimenche de la quinsainne de Pentecouste.
Aprés ce, je vous fais a savoir en quele maniere ce fu. Il avint, quant li roys et li os de la crestienté furent entré es nez a Aiguemorte, que nous feismes voile le jour de feste saint Augustin qui est en la fin d'aoust ; et arrivames en l'isle de Cipre quinze jours devant la feste saint Remi, c'est a savoir le jour de la feste saint Lambert. Li quens d'Angiers descendi a la cité de Lymeçon, et li roys et nous, qui avec lui estions en sa nef, que on apeloit la Monjoie, descendismes l'andemain bien main, et quens d'Artois entor tierce a ce port meismes. Nous fusmes en cele isle a mout pou de gent, et sejournasmesiluec jusques a l'Ascention pour atendre l'estoire qui n'estoit mie venue.
Il avint que, au Noel devant, que li uns des grans princes des Tartarins que on apeloit Elteltay, et crestiens estoit, envoia au roy de France en Nycoisie, en Cypre, ses messages. Li roys envoia a ces messages frere Andrieu de l'ordre saint Jaque. Et li message, qui rien ne savoient cui on y deust envoier, le connurent ausi bien, et freres Andrieus eulz, con nous connoistriens li uns l'autre. Li roys fist venir ces messages devant lui, et parlerent assez en lor langages. Et freres Andrius disoit le françois au roy, que li plus grans princes des Tartarins avoit esté crestiens le jour de la Thiphaigne et grant plenté de Tartarins avecques lui, meismement des plus grans seigneurs. Encore disoient il que Etheltay, a tout son ost des Tartarins, seroit en l'aide au roy de France et de la crestienté encontre le caliphe de Baudas et encontre les Sarrazins. Car il entendroit a vengier les grans hontes et les grans damages que li Choramin et li autre Sarrazin avoient faites a Nostre Seigneur Jhesucrist et a la crestienté. Il disoient que leur sires mandoit encore au roy que il passast en Egypte au nouviau temps, pour guerroier le soudant de Babiloine, et li Tartarin en ce point meisme enterroient pour guerroier en la terre le caliphe de Baudas ; car en tel maniere ne porroient il aidier li un aus autres.
Li roys de France ot conseil d'envoier ses messages avecques ceulz a Eltheltay, leur seigneur, et au souverain seigneur des Tartarins, que on apeloit Quioquan, pour savoir la verité de ces choses. Il disoient que, jusques la ou Quioquan manoit, avoitbien demi an d'errure, mais Eltheltay lor sires et li os des Tartarins n'estoit mie moult loins ; car il estoient en Perse que il avoient toute destruite et mise en la subjection des Tartarins. Bien disoient encore que li Tartarin estoient mout a la volenté le roy et de la crestienté.
Quant ce vint a la quinsaine de la Chandeler, li message les Tartarins et li message le roy s'en alerent tout ensamble, ce est a savoir frere Andrieu de saint Jacque, et uns siens freres, et maistres Jehans Goderiche, et uns autres clers de Poissi, et Herbers li Sommeliers, et Gerbers de Sens. Et quant ce vint a la mi quaresme, li roys oï nouveles d'eulz que il s'en aloient la baniere desploïe au maistre des Tartarins, parmi la terre des mescreans, et que il avoient ce que il voloient par la doutance des messages au maistre des Tartarins.
Aprés ces choses, li roys et toute s'estoire, que il esmoit bien a .ij.m. et .v.c. chevaliers, et .v. mil arbalestriers et grant plenté d'autre gent a pié et a cheval, entrerent es nez et monterent sus mer a Lymeçon et aus autres pors de Cypre, le jour de l'Ascencion qui adonques fu le tresieme jour de may, pour aler en la cité de Damiette, ou il n'avoit pas de Cypre plus de trois journees. Nous fumes sus mer vint et deus jours, et moult eumes de contraires et de travaus en la mer.
Le vendredi aprés la Trinité, entor tierce, venismes devant Damiete et grant partie de nostre estoire avecques nous, mais ele n'i estoit mie toute d'assez. Et bien avoit trois lieues jusques a terre. Liroys fist l'estoire aancrer et manda tantost touz les barons qui la estoient. Il s'asamblerent tout dedens Monjoie, la nef le roy, et s'acorderent que il iroient prendre terre l'endemain bien matin et malgré lor anemis, se il lor osoient deffendre. Commandé fu que on apareillast toutes les galies et touz les menuz vaissiaus de l'istoire et que l'endemain bien matin y entraissent tout cil qui entrer y porroient. Bien fu dit que chascuns se confessast et appareillast et feist son testament, et atornast bien son affaire comme por morir, se il pleust a Nostre Seigneur Jhesucrist.
Quant ce vint l'endemain bien matin, li roys oy le service Nostre Seigneur et tele messe que on fait en mer, et s'arma et commanda que tout s'armaissent et entraissent en petis vaissiaus. Li rois entra en une coche de Normendie, et nous et nostre compaignon avec lui et li legas ausi, si que il tenoit la vraie crois et seignoit les gens armees qui estoient entré les menuz vaissiaus por aler prendre terre. Li roys fist entrer en la barge de cantier monseigneur Jehan de Biaumont, Maihieu de Marli et Gofroi de Sargines, et fist metre le confanon monseigneur saint Denis avec euls. Cele barge aloit devant et tout li autre vaissel alerent aprés et suirent le confanon. La coche ou li roys estoit, et li legas delez lui, qui tenoit la sainte vraie crois, et nous, estions touzjourz alans derrieres.
Quant nous aprochasmes de la rive a une arbalestree, mout grant plenté de Turs a pié et a cheval et bien armé, qui estoient devant nous sus la rive, traissent a nous mout espessement, et nous a euls. Et quant nous aprochasmes de terre, bien .ij. m.
Turs, qui la estoient a cheval, se ferirent en la mer bien avant encontre nos gens, et assez de ceulz a pié. Quant nos gens qui estoient bien armé es vaissiaus, meismement li chevalier, virent ce, n'entendirent pas a suir le gonfanon monseigneur saint Denis, ainz alerent en la mer a pié tout armé, li uns jusques as aisseles, li autres jusques as mameles, li uns plus en parfont et li autre mains, selonc ce que la mers estoit plus parfonde en un lieu que en un autre. Assez y ot de nos gens qui traisent leur chevaus par grant peril, par grans travaus et par granz prouesces hors des vaissiaus ou il estoient. Adonques s'esforcierent nostre arbalestrier et traisent si durement et si espessement que c'estoit merveilles a veoir. Lors vinrent nos gens a terre et la gaaignierent.
Quant li Turc virent ce, si se ralierent ensamble et parlerent en leur langage, et vindrent sus nos gens si durement et si fierement que il sambloit que il les deussent touz occirre et decouper. Mais nos gens ne se murent de sus le rivage, ainz se combatirent si viguereusement que il sambloit que il n'eussent onques souffert ne prisons ne travaus ne angoisses de la mer, par la vertu de Jhesucrist et de la sainte vraie crois que li legas tenoit en haut desus son chief encontre les mescreans.
Quant li roys vit les autres saillir et descendre en la mer, il voult descendre avec euls. Mais on ne li vouloit laissier et toutevoies descendi il outre leur gré, et entra en la mer jusqu'a la chainture, et nous touz avec lui. Et, puis que li roys fu descendus en la mer, dura la bataille grant piece.Quant la bataille ot duré par mer et par terre des la matinee jusques a midi, lors se traisent li Turc arrieres et s'en alerent et entrerent dedenz la cité de Damiete. Li roys demoura seur la rive a tout l'ost de la crestienté. Il ot en cele bataille ou peu ou nul perdu des crestiens ; des Turs y ot occis bien jusqu'a .v.c. et moult de leur chevaus. Il y ot occis quatre amiraus. Li roys qui avoit esté chevetains en la bataille ou li quens de Bar et de Montfort avoient esté desconfit delez Gadres, fu occis en cele bataille. Ce estoit, ce disoit on, li plus granz sires de toute la terre d'Egypte aprés le soudant, et bons chevaliers et hardis et sages de guerre.
L'endemain, ce est assavoir le dimenche aprés les octaves de la Pentecouste, au matin, vint uns Sarrazins au roy et dist que tout li Sarrazin s'en estoient alé de la cité de Damiete, et que on le pendit, se ce n'estoit voirs. Li roys le fist garder et envoia gens pour savoir la certaineté. Avant que il fust nonne, certainnes nouveles vindrent au roy, que grant plenté de nos genz estoient ja dedenz la cité de Damiete, et la baniere le roy seur une haute tour.
Quant nos gens oïrent ce, moult durement loerent Nostre Seigneur et mercierent de la grant debonnaireté que il avoit faite aus crestiens ; car la cité de Damiete estoit si fors de murs et de fossez et de grant plenté de tours fors et hautes, de hordeis et de barbacanes, et de grant plenté d'engins, d'armes et de viandes, et de quanque mestier estoit pour vile deffendre, que a paines peust nulz hons cuidier que ele peust estre prise, se par trop grantpainne non et par trop granz travaus, par force de gens. Moult le trouverent nos gens bien garniee de quanque mestier estoit.
On trouva dedens en prison .liij. esclaves de crestiens qui avoient esté laiens, ce disoient, vint et deus ans. Il furent délivré et amené au roy. Et disoient que li Sarrasin s'en estoient fui des le samedi par nuit et que li Sarrasin disoient li un a l'autre “que li pourcel estoient venu”. On y trouva ausi ne sai quans Suriens crestiens, qui manoient laiens en subjection des Sarrazins. Quant cil virent les crestiens entrer en la vile, il prirent crois et les portoient, et par ce n'orrent garde. On leur laissa leur maisons et ce qu'il avoient dedens, aprés ce que il orrent parlé au roy et au legat.
Li roys et li os se desloga et s'en alerent logier devant la cité de Damiete. L'endemain de la feste saint Barnabé l'apostre, li roys entra premiers dedens Damiete, et fist despechier le maistre mahommerie de la vile et toutes les autres, et en fist faire eglises dediees en l'onneur de Jhesucrist.
Nous cuidons bien que nous ne nous mouvons de la cité jusqu'a la feste touz sains, pour la croissance dou flun de paradis qui la queurt, que on apele le Nil ; car on ne puet aler en Alixandre, ne en Babiloine, ne au Chaaire, quant il s'est espanduz par la terre d'Egypte. Ne il ne doit descroistre, ce dist on, devant adonques.
Sachiez que nous ne savons mie du soudantde Babiloine, mais on fait entendre au roy que autre soudant le guerroient. Et sachiez bien que, onques puis que Diex nous ot rendue la cité, on ne vit pres de nostre ost fors Beduins sarrazins qui viennent aucune fois a deus liues pres de l'ost. Et quant nostre arbalestrier vont traire a euls, si s'enfuient. Cil meismes viennent par nuit dehors l'ost por embler chevaus et testes de gens. Et dist on que li soudans donne dis besanz por chascune teste de crestien que on li aporte. Et coupoient en tele maniere li sarrazin Beduin les testes des pendus, et deffouoient les cors qui estoient enfouy en terre pour avoir les testes pour porter au soudant, si que on dist. Uns Beduins sarrazins qui y venoit touz seulz y fu pris, pour ce le garde on encore. Ces larrecins pooient il faire legierement, car ja soit ce que li rois ait dedens la cité de Damiete la royne sa femme et une partie de son harnois dedenz le palais et les fremetez le soudant de Babiloine, et li legas son harnois dedenz les sales et les fremetez le roy qui fu occis en la bataille quant nous arrivasmes, et chascuns des barons ait aussi son grant ostel et bel dedens la cité de Damiete selonc ce que li convient, nequedent li os de la crestienté et li roys et li legas sont logié dehors la vile. Pour ces larrecins, que li sarrazin Beduin faisoient, ont li crestien commencié a faire entour l'ost bons fossez, parfons et larges ; mais il ne sont mie encore parfais.
Ainsi rendi Nostre Sires Jhesucris par sa misericorde la noble cité et la tres fort de Damiete a la crestienté,quant l'an de l'Incarnation estoit mil .ccxlix. ansle dimenche aprés les octaves de
Pentecouste, c'est a savoir le sisime jour du mois de jung qui adonques fu en dimenche.
Ce fu trente ans aprés ce que li crestien l'orent conquise par granz travaus et par granz labours encontre les Sarrazins et la reperdirent dedens l'an meismes, quant il alerent pour asseoir le Chaaire, et li fluns crut et s'espandi entour eulz que il ne porrent avant ne arriere. Pour cele chose cuidons nous que li os ne se doist mouvoir de Damiete devant que li fluns sera descrus et revenuz arriere dedens ses chaneus. Faites savoir ces lettres a touz nos amis.
Ces lettres furent faites en la cité de Damiete, la vegile de la nativité monseigneur saint Jehan Baptiste, qui fu ce mois meismes.
