
En Babilone la cité
Furent dui home renomé,
De grant valour, de grant hautesce,
De parenté et de richesce.
Li riche home orent .II. enfans
D'une biauté et d'uns samblans :
L'uns fu vallés, l'autre meschine ;
Tant biaux n'orent rois ne roÿne.
.II. enfans orent li riche home,
Qu'Ovides en son livre nome
Et dist qu'il furent apelé
L'un Piramus, l'autre Tysbé.
Ançois qu'il eüssent .VII. ans,
Toucha Amours les .II. enfans
Et navra plus en lor endroit
Que lor aëz ne requeroit.
Li pers aëz, l'igaulz corages,
Lor grans biautez, lor grans parages,
Les paroles, les ris, les jeus,
Et li aaisement d'eulz deus,
Et li entreveoir souvent
Lor donnerent esmouvement
Haÿ, Amors, devant tes jex
Ne puet durer joenes ne viex ;
II n'est jouvente ni aëz
Qui de ton dart ne soit navrez.
Contre ton dart n'a nulle essoigne
Double haubers ne double broigne.
Ta saiete ne set faillir,
Vers lui ne puet nulz home garir.
Sans doleur fais traire souspir,
Sans sanc espandre fais palir.
Li fers de ton dart porte feu,
Souspirs, la fleche dou mileu.
Li fers navre dou regarder,
Et la fleche coule el penser.
Li penon font les apareulz,
La coiche ajouste ses conceulz.
De tel saiete et de tel lance
Navra Amours en lor enfance
Le jovencel et la meschine,
Tres que la mort lor fu voisine.
Encor ne sevent riens d'Amours,
Si les a mist en grans freours :
Ja lor plaist par matin lever
Et l'un de l'autre porpenser,
Et jeünent plus que lor droit
Et lor aëz ne requeroit.
Par matinet chascun s'en emble,
Si vont le jour jouer ensamble,
Deduient soi o les enfans
De lor aëz et de lor tans.
Le jour pensent d'eulz esgarder,
Qu'il ne s'en pueent saoler.
Tart revienent a lor ostaulz
Quar li departirs lor est maulz.
Plaist lor a faire mainte chose
Dont l'en mout les manace et chose.
Tant comme jaspes sormonte voirre
Et or argent, et primevoirre
A la marouste sormonté,
Tant sormontoient de bonté
Et de valour et de biauté
Cil dui tous ceulz de la cité.
Par grant conseil et par grant cure
Et par grant sens les fist Nature.
Tant com lor aëz fu contraire
A ce qu'Amours requiert a faire,
Et il furent dedens .X. ans,
Fu assés lor leesce grans
D'aler ensamble et de parler,
D'esbanoier et de joer.
Li dous regars, li simples sens
Et li non convenables temps,
Et que nulz biens n'est sans envie,
Ne nulz sers n'est sans felonie,
Les fist departir et garder,
Qu'il ne porent ensamble aler.
.I. sers perçut lor contenance
Et dist :“Or sai je sans doutance
Que mout s'entr'aiment cil enfant,
Et se il fussent auques grant
Et il eüssent tel lesir,
Griez chose fust dou departir.”
A la mere a la damoisele
Porta li sers ceste novele,
Et cele dist :“Des or t'en tés,
Quar il n'assambleront ja més.”
Puis dist a une chamberiere :
“Garde, se tu m'as de riens chiere,
Que Tysbé n'isse fors de l'us,
Ne qu'el ne voie Piramus.”
Adont leva uns maltalans
Entre les peres aus enfans,
Une tençon et une envie,
Qui puis dura toute lor vie.
Ceste chose fist destorber
Les .II. enfans a aprimer,
Et d'assambler par mariage,
Et d'envoier entr'eulz message.
Li dui enfant sont en destroit,
Li uns n'ot l'autre ne ne voit :
Mout lor samble griez la devise
Que lor parens ont entr'aulz mise,
Mes ce que l'en les garde plus,
“Tysbé n'ose issir fors de l'us
Ne Piramus vers lui garder” “,
Fet plus lor amour aviver.
Andui croissent selonc lor tens :
Croist lor aëz et croist lor sens,
Croist lor ardours et croist lor plaie,
Et croist li feus qui riens n'apaie,
Croist lor amours et lor aëz,
Et ja orent .XV. ans passez.
Et puis qu'il vindrent en jouvent
Et il choisirent escïent,
Et lor aëz s'ahert au cours
Ou nature choisist amours,
Adont nes lesse plus guerir.
Li lonc penser, li griés souspir,
Les grans dolors, li fort complaint,
Li durs tormenz au cuer lor maint.
Dementent soi et nuit et jour,
Toute lor vie est en dolour;
Plorent, plaignent chascuns par soi,
Ne sevent d'eulz prendre conroi,
Ne ne pueent trouver remire
Ne par mecine ne par mire.
Li feux lor siet dedens les os,
Qui ne lor lesse avoir repos,
Ains les travaille jor et nuit
Et de mortel travail les cuit.
Cil feux et cele flame seule
Retrait les ners et art la meule,
Tault la vertu, change biauté,
Et chace toute alegrieté.

Piramus est plains de tristour,
Plains de souspir et plains de plour,
Plains de penser et plains de cure.
Demente soi en tel mesure
Sovent :

Hé, las ! fet il, chetis, dolent,
Soufferai longues cest torment ?
Tous tens ai duel, joie noient,
Et com plus me dueil, plus m'esprent
Amour.
Je mens certes, ains est ardour
Qui ensi vient de jour en jour;
Si taint ma force et ma coulour
Com fait la fueille la froidour.
Hé, las!
Hé, Piramus, quel la feras ?
En quel guise te contendras ?
Haÿ, pere qui m'engendras,
Pour quoi
N'as tu ore pitié de moi ?
Se tu ne prens autre conroi,
Ou par enging ou par desroi
Ferai
Tysbé, bele, que te verrai,
Ou se ce non pour toi morrai.
Saches, se par amours ne t'ai,
Que par force te ravirai.
La mort
Iert mon refuge et mon confort,
S'aulques me tient cis mal si fort
Ou se longues m'est fais cis tors.
Tors fais ?
Hé, Dieux, pour quoi n' est fait cis plais,
Que nos parens fussent em pais ?
N'eüssons mie tant d'agais !
Gaitier !
Ja ne puis je tant esploitier
Que je trouvaisse messagier
Que je li peüsse envoier.
Cui chault ?
Ne monte riens, se Dieux me sault.
Haÿ, Peres qui mains en hault,
Estain le feu qui si m'assault,
Le feu
Qui m'a tolu et ris et jeu;
Ne puis guerir en nesun leu.
Amie,
Pour vous est ma coulour perie,
Mon cors navré, ma chars percie.
Bele, pour vous despens ma vie
En plours.
Consentez moi, li dieux d'amours,
Qu'encor la tiengne nuit ou jours,
Ou a leesce ou a dolours !
Pasmer
M'estuet errant, ne puis parler ;
Or sui hetiez, or vueil plorer,
Ore ai grant chault, or vueil trambler.

Ains qu'il peüst son duel fenir,
Li prist la face a empalir.
En lermes et en plorement
Cheÿ pasmez ou pavement ;
Emprez grant piece est relevez,
Tous tristes, tous descolorez ;
Vait s'ent au temple Veneris,
Couche soi sus le marbre bis,
Fait proieres, vouz et promesse
Et sacrifise a la deesse,
Qu'ele li doinst avoir baillie
De parler a Tysbé s'amie.

Tysbé rest la dedens enclose,
Fors dou palais issir n'en ose.
Souvent remembre ses amours,
Souvent mue le jour colours,
Souvent se plaint et souvent plore.

Lasse, fet elle, com male ore
Fui nee !
Hé, Diex, com male destinee,
Com dure vie m'est donee !
Ains mes ne fu nulle esgaree
En vie,
Qui par savoir ou par voisdie
Ne seüst engignier boisdie,
Fors moi.
Mes quant je plus pens, et mains voi
En quel guise prendrai conroi,
Amis douz, de parler a toi.
Parler ?
Tysbé, fole, veulz tu desver
Et ta chasteé violer,
Et ton lignage vergonder ?
Nou faire !
Garde raison, qui t'est contraire.
Ne te chaille entour toi atraire
Corage
Par quoi tu faces tel rage.
Onques feme de ton lignage
Ne fu reprise de putage.
Reprise ?
Non serai je, par nulle guise !
Miex vueil estre .C. fois ocise.
Tysbé,
Ou as tu pris icest pensé ?
Tost as Pyramus oublié !
Amis,
Onques a certes ne le dis !
Or poez dire, ce m'est vis,
A droit
Qu'en amours de feme n' a foit.
Biaux douz amis, prenez a droit
Le gage.
Tenez, sire, pour cest outrage,
Vous otroi ci mon pucelage.
Trop iere ore de fier corage !
De fier !
Vers vous doi ge bien supploier.
Moult avroie le blasme chier
Se m'en ooie reprochier.
Contraire,
Si comme samble a mon vïaire,
Nulz hom ne m'en devroie retraire
Ne reprendre de cest afaire.
Desvee !
Tes toi, fole desmesuree !
Quel corage vous a muee ?
Moult estes ore forsenee !
Lerai
Tout cest pensé que je ore ai.
Par le conseil mon pere avrai
Autresi gent ami, bien sai.
Si gent?
Merveil, se Piramus m'entent !
Oïl, je tramble, bien le sent.
Si mar le dis, or m'en repent.
Hé, biaus !
Rose tendre et lis nouviaus,
Flors de tous autres damoisiaus,
Merci !
N'aiés cure de quanque di.
De paour ai le cuer marri,
Ja mais n'avrai nul autre ami
Que vous.
Mes vos parens sont envïous
Et li mien sont de moi jalous.
Cui chault ?
Ne monte riens, se Diex me sault :
Or sent mon cuer, ore ai trop chault,
A poi ferai pour vous .I. sault
Hé, lasse,
Que ai je dit ? Riens ne me passe
Li maulz qui si souvent me lasse,
Dolente.
Li diex d'amours me le consente,
Ou bon me soit ou m'en repente,
Qu' entre mes bras encor le sente
Par termes.
Ci fenirai ma plainte en lermes,
Pasmer m'estuet, ore est li termes.
Ensi fais je par chascun di,
Tel fief tieng je de mon ami.

La pucele est trois fois pasmee ;
Et quant elle s'est relevee
Ansdeus ses mains vers le ciel tent :
Aus diex prie moult humblement
Qu'il li doignent conseil trouver
Qu'a son ami puisse parler.
Prochain furent li dui palais,
Et par tele maniere fais
C' une parois et .I. murs seulz
Estoit devise d'ambedeus.
Endroit la chambre la dedens
Ou mains conversoient de gens,
Ou la pucele iert enfermee,
Fu la parois .I. peu crevee.
La crevace n'ert gaires grans,
Si fu celee par mains ans
De si qu'Amours la fist trouver,
Vers cui riens ne se puet celer.
Quel chose est ce qu'Amours ne sent ?
Li dui amant premierement
Aperçurent celui pertus,
Primes Tysbé, puis Piramus.
Tysbé trouva la creveüre,
Prist le pendant de sa çainture,
S'en fist outre le fer paroir,
Que ses amis le pot veoir.
Piramus vint de deporter
Pour ses dolours reconforter.
Entre en la chambre, cele soi,
Torne ses iex vers la paroi,
Garde, si aperçoit l'enseigne
Qui la crevace li enseigne.
Cele part vait, prent le pendant,
Voit le pertus aparissant.

Tysbé, dist il, bele faiture
Flours de toute autre creature,
Par l'enseigne de la chainture
Sui je venus offrir droiture,
Qui ne trouvai la creveüre.
Vostre en est bele l'aventure
D'apercevoir tel troveüre.
Se vous avez de moi tel cure,
Ne vous tendra la fermeüre
Que ne veigniez ici segure.
Sans message, sans couverture,
A basse vois et a murmure
Porrons parler de nostre injure.
Emprez savrois en quel ardure
M'a mis Amours sans forfaiture.
Hé, Diex, comme est sa vie dure
Qui longuement teulz maulz endure !

La pucele de l'autre part
Est en escout et en esgart :
De la parole entent l'esfroi,
Torne ses iex vers la paroi,
Met son oeil endroit la crevace :
De son ami connut la face.
Parler cuide, mes el ne puet
Pour l'amour qui si la commuet.
Ou premerain esgardement
Fremist, souspire, et si esprent,
Tressault, tramble et si tressue,
Taint sa color et si li mue,
Porpense soi qu'ele li die,
En soi meïsmes s'entroblie.
En tantes guises la destraint
Amours, qui toutes choses vaint.
A la parfin s'est pourpensee,
Si s'est un poi asseüree ;
Met sa bouche endroit la fendure,
Emprez parole en tel mesure:

Amis, ensi vous os nomer,
“Ce ne me puet on pas veer ,
Ne me puis pas vers vous celer.
Vostre proesce vueil gaber :
Premiere sot conseil trouver
Com peüssons ci assambler,
Quar, qui plus aime, plus voit cler.
Griement vos oi desconforter,
Mes poi savez que est amer :
Encor vous en poez joer !
A moi lessiez le duel user,
Cui riens ne puet confort doner.
Joie ai changiee por plorer,
Pour dolereus complains jeter,
Et leesce pour gamenter,
Soëf dormir por grief penser,
Jeu et delit pour souspirer.
Amis, ne puis ci plus ester :
Souspirs me tolent le parler.
Pensez demain dou retorner,
Plus a loisir porrons parler
Et li uns l'autre conforter.

Ne pot lors plus parler a lui;
Ensi departent ambedui.

Li jours s'en vait, la nuit prist fin.
Ansi repairent au matin,
Et revienent a lor pertus.
Primes parole Piramus :

Amie, moult sui angoissous
Quar a mort sui navrez pour vous.
Des or vieng bien a reclain :
Plus sui pris que poissons a l'ain.
Sorpris
Sui je pour vous, ce m'est avis.
Ne sai que soit joie ne ris.
S'auques me tient, n'en irai vis.
Muir moi !
Li diex d'amours ne garde foi,
Quar sormontez nous a sa loi :
Lacié somes en une roi
Andui.
Ne sai cui prier, vous ou lui.
Bele a vous fais je mon refui :
Se por vous muir, tant mar i fui !
Amie,
Moult ferïez grant felonie
Se pour vous perdoie la vie,
Quant par vous puis avoir aÿe.
Dolent !
Moult puis avoir duel et torment,
Qui tant ai amé longuement
Et ne puis faire mon talent.
Chetis !
Hé, bele, com sui entrepris !
Bien ai apris mal a sousfrir.
Deduit,
Et quanque je desir me fuit.
Hé, Diex, a cui complaing je lui !
Ne ja garrai se ne m'enfui.
Foïr ?
Amours ne me veult pas guerpir :
Pour Amours m'estovra morir.
Morir ?
Se Dieu plaist et vous, non ferai,
Ançois vous en soupploierai :
Ja tant, ce cuit, n'en prierai
En vain,
Ains tendrai tant droite ma main
Que de cest mal me ferois sain
Et de vostre amistié certain.
Hé, murs,
Tant par estes aspres et durs !
Mes se je fuisse auques seürs,
La frete
Fust a mes mains si ample fete,
Que, sans veüe de la guete,
Vos en eüsse par mi trete.
Parois,
Aiez merci de ces destrois !
Pertuis, tant par estes estrois !
Chaillous, se vous aouvressois
Seul tant
Qu' ensamble fussions en parlant
Et alissons entrebesant !
Amie,
Se fusse en vostre compaignie,
De grant doleur eüsse aïe !
Hoster,
Pour tant te devons nous amer
Que par mi toi nous lais parler.
Crevace,
Cele toi bien, c'on ne te sace.
N'es pas de ceulz qui nous manace.
A demi oeil esgart la face
Par toi
De cele qui le cuer de moi
Et le corage a trait o soi.
Mesiere,
Tant par estes cruel et fiere,
Qui n'aouvrez par ma proiere
Tant que besier puisse la chiere,
La bouche,
La cui douceurs au cuer me touche.
Hé, gente,
Itant me fetes sans atente,
Ne plus.
Prions orendroit de ça jus
Que nous aït dame Venus,
Que nulz ne truisse cest pertus

Li jovenciaux plaint et souspire,
Lores fremist, ne pot mot dire.
Et quant li siens contes remaint,
Tysbé commence son complaint.

Amis, trop vous desconfortez.
N'est merveilles, que trop m'amez !
Bien sai qu'a mort estes navrez
Pour moi,
Et je pour vous, en moie foi.
De ma vie ne sai conroi,
Ne sui mie en menor esfroi
Que vous.
Moult estes tristes et plorous,
Et mes cuers est moult angoissous.
Griement
Vous complainiez de cest tourment,
Mes je, espoir, plus durement.
Amis,
Qui si dites qu'estes conquis,
Li miens cuers est d'amors sorpris.
Sans faille,
Plus est espris que feus em paille.
Amors m'ocist et me travaille.
Diex grans,
Quel ire est ce, quel maltalans,
Que as a moi de si lonc tans ?
Diex pere,
Qui me feïs nestre de mere,
Veez mon duel et ma misere,
Ma paine.
Males herres et male estraine
Reçui,
Amis, quant primes te connui :
Ains puis ne nuit ne jour ne fui
Sans plaie.
N'est merveille s'ele s'esmaie,
La touse
Qui pour vous est si angoissouse.
Riens ne la puet faire joiouse.
A tort
Ai je perdu joie et confort.
Par grant angoisse atens la mort.
Le jour,
I sui en lerme et en freour,
Et en angoisse et en dolour,
Et en torment et en tristour.
La nuit,
N'ai je ne deport ne deduit
Quant je me gis dedens mon lit.
Riens n' oi,
S'en sui en paine et en esfroi;
Si m'est avis que je vous voi
Et ne poez parler a moi,
Dont sui pires que ne soloi.
Tressail,
Tressu d'angoisse et de travail;
Dont tens mes mains que je vous bail,
Et quant vous doi prendre, si fail.
Amis,
Quant me rendors, si m'est avis
Que vous estes devant mon vis,
Tous dehaitiez et tous pensis.
Diex donge
Que biens me viengne de cest songe !
Dont m'est avis que me semonge
Sovent
Ne sai quel vois en complaignant,
Qui ce me di apertemant
Ensi :
“Tysbé, cognois tu ton ami ?
Esveille toi, s'alons de ci,
Tysbé.”
Li dieu nous ont amonesté
Que issons fors de la cité,
Tant que pussons estre assamblé.
Amis,
Dites qu'il vous en est avis.
De m'amor vueil que soiés fis.
Pour voir,
Je m'emblerai dou premier soir,
A la fontaine irai seoir,
La fors,
Si trouverai le vostre cors.
Amis, ta vie est mes tresors.
Gardez
Ne soiez lens ne demorez ;
Dou premerain some levez,
A la fontaine me querez,
Souz le morier en mi les prez,
La ou Ninus fu enterrez :
Certainement m' i troverez.

Ensi ferment lor convenant.
Puis departent li dui amant
Et saluerent le pertuis
Qu'il ne virent des or mais puis.
Mes primes baise la paroi
chascuns au departir de soi.
Li dui amant sont en grant cure,
Trop lor samble que li jours dure,
Moult se complaignent dou soleil,
Souvent l'apelent“non feeil”,
Quar trop se targe d'esconser
Et si fait la nuit demorer.
Dïent qu'a escïent le fait
Pour destourbance de lor plait.
Li jours s'en vait, la nuis repaire
Et li termes de lor afaire.
Montent les guetes sor les murs :
Cil se dorment, qui sont segurs,
Mes nulz des .II. ne se repose,
Ains est en apens d'autre chose.
Chascuns en soi meïsmes soigne
De bien emprendre sa besoigne.
Or sont li cuer en esperance,
Et non pourquant sont em balance
De ce s'il le facent ou non ;
Mes volontez oste raison.
Delitent soi ou dous penser
De ce qu'il doivent assambler,
Et devisent en lor corages
Lors mors, lor deulz et lor damages.
Il ont andui joie et dolour,
Mes toutes ores vaint Amour :
Sens ne raison nes puet retraire
De ce qu'il ont empris a faire.
Ja ert la gent toute endormie
Quant Tysbé s'est desavancie :
Lieve dou lit ou elle gist,
Tout belement de la chambre ist ;
Ne la tint huis ne fermeüre.
De la chambre ist toute segure,
Sole par nuit et sans paour :
Tel hardement li done Amour !
Quant fu issue dou palais
Et elle devaloit em pais,
Si mist avant le pié senestre,
Puis esgarda par devers destre :
Senti tout le palais fermir,
Et vit la lune empalir.
Quant ot esgardé tout entour,
Onques pour ce n'en ot paour
Qu'el ne parface son afaire,
A quel fin qu'ele en doie traire.
Ja ert desi qu'as murs venue
Quant une gaite l'a veüe ;
Et quant a cele hore la voit,
Guide une deesse soit.
Trait soi ariere, ne l'apele.
Ensi s'en vait la demoisele
Devant les iex de cele guaite ;
S'en ala bien par une fraite
Et vint au leu sans demorance
Ou fu prise la convenance.
Ja iert assise sus le marbre,
A la fontainne dessous l'arbre
Ou il devoient assambler,
Puis se commence a porpenser
En quel guise elle gaberoit
Le jovenciel qui ne venoit,
Quant uns lïons de la montaigne,
Qui ot ocis une compaigne
De bestes, vint par mi les prez :
Encor estoit envolepez
Des entrailles et de la laine.
Abevrer vint a la fontaine.
La pucele bessa la teste
Quant vit venir la fiere beste.
Fuit li li sans, pert la colour :
N'est merveille s'elle ot paour.
Vait s'en fuiant par une voie
Et crient que li lÿons la voie,
Mes tant est esbahie et simple
Qu'en mi sa voie laist sa guimple.
Vait s'en isnelement mucier
Sous l'ombre d'un alemandier.
Li lÿons vint a grant esfroi,
A la fontaine estaint sa soi,
Et quant il est bien assasez,
Si se deduit aval les prez.
Trouve la guimple en une sente,
Si la defoule et ensanglente.
Et quant il est des prez issus,
Et Pyramus y est venus.
Hé, Dieux, com grans mesaventure
Li aproche, pesant et dure !
Quar a la clarté de la lune,
Si com apareilloit Fortune,
Garda sous l'ombre dou morier,
Si vit la guimple blanchoier,
Et sus la poudriere environ,
Cognut la trace dou lÿon.
Esgrapilliee voit l'araine,
Trouble, l'iaue de la fontaine,
Trouve la guimple defolee
Et de nouvel ensanglantee,
Guide que soit dou sanc s'amie,
Garde environ, ne l'i voit mie.
Hé, las, com malement demore !
N'ert pas venue en icele ore :
Tant crient icele beste fiere
Qu'encor n'osoit torner ariere.

Quant Pyramus ne voit s'amie,
Dont cuide il bien qu'el soit fenie.
Plus devint vers que fueille d'ierre
Et enredi comme une pierre ;
Mue li sans, change corage.
Lores esprent d'ire et de rage,
Emprez parole itant comme ire
Et maltalens li lesse dire :

Nuis de dolour, nuis de torment,
Moriers, arbres de plorement,
Prez, qui dou sanc estes sanglent,
Fontaine,
Que ne m'avez rendue saine
Celle cui sans gist en l'araine !
Sodainement est fete vaine
M'entente,
M'esperance, m'amour, m'atente !
Hé, Diex, quel duel me represente
Ceste guimple que voi sanglente !
Amie,
Com fu la beste tant hardie
Qui vers vous fist ceste envaÿé !
Quel mal, quel duel, quel felonie
Qu' en tel maniere estes perie !
Ma cure,
C'est grant damage que tant dure,
Qui ci vous fis venir segure,
Sole en tel liu par nuit obscure.
Seule !
Haÿ de la mauvaise goule,
Qui de vostre char est saoule !
Hé, las !
Ci voi dou sanc et voi des dras.
Lÿon, tu qui la devoras,
Merveil se plus en i lessas !
Lune crueulz qui l'esgardas,
S'a cele hore n'en obcurras,
C'est tors.
Quant ele est morte et ne sui mors,
Ne sai quel duel me soit plus fors :
La mors est mon mieudre confors.
Chetis,
Quant ele est morte et je sui vis,
Por Dieu, terre, quar m'englotis !
Ou tu, lÿons qui l'oceïs,
Repaire !
Je sui tous pres, sans nul contraire :
Ta volenté pues de moi faire.
Revien,
Qui devoras la douce rien !
Son sanc beüz, or boi le mien.
Dolens,
Ma douce amie, trop fui lens,
Qu'a vostre mort ne fui presens.
Mors, quar repaire, si me prens !
Hé, mors,
Pour quoi demore ? C'est grans tors
Que je ne sui orendroit mors.
Suer chiere,
Je vous ai morte, qui derriere
Ving a mon terme, et vous premiere.
Or pri ma destre que bien fiere :
Vengerai vous en tel maniere.
Vengier ?
Mes primes vueil aus diex proier
Qu' il demoustrent en cest morier
Signe de mort et destorbier :
Facent le fruit de tel coulour
Comme il afiert a la dolour !

Tel duel et tel priere faite,
Puis emprez a s'espee traite,
Si a la guimple sus levee
En son la more de l'espee :
Bese la guimple aveuc le sanc,
Tresperce soi par mi le flanc,
Tres que de l'autre part dou cors
Fet aparoir l'espee fors.
La ou il muert, baise la guimple.
Si fete amour a mort le simple !
Sor les branches raie li sans,
Nercist li fruis, qui estoit blans.
Tous temps avoit esté la more
Blanche jusques a icele hore ;
Adonc si ot noire coulour
En tesmoignage de dolour.

Tysbé repairoit a ytant,
Qu'el ne deceive son amant ;
Moult couvoite qu'ele li die
De quel peril elle est garie.
Cuide acomplir sa volenté
De ce qu'ele ot tant desirré ;
Mes ore aproce terme brief
Que lor amours vendront a chief !
Ja li est vis qu'el soit o lui,
Et s'entrebracent ambedui,
Et parolent de lor amours,
Mes orendroit avra dolours !
Tout belement s'en vait arrier,
Et quant elle aproce au morier,
Donques se tint pour esgaree
Pour la coulour qu'el vit muee,
Quar primes avoit veü blanc
Le fruit, qui ore est taint de sanc.
Endementres que elle doute,
Si a tenue droite route,
Le jovenciel oit senglotir,
Plaindre, gesmir, trere souspir.
Vit la guimple comme il la touche
D'ores en autres a sa bouche.
Et quant elle aperçoit la plaie,
N'est merveille s'elle s'esmaie.
Quant voit par mi le cors l'espee,
Fuit li li sans, si s'est pasmee.
Relieve soi, dolante et mate,
Trait ses cheveux, si se degrate,
Derront sa char, si plore et crie ;
Plus aime mort que ne fet vie.
Lores s'encline sor le cors,
Si a traite l'espee fors ;
Encontremont l'en a drecie,
Puis parole com feme irie :

Espee dont je sui saisie,
Or esproeuve com es hardie !
Espee,
Qui nostre amour as terminee,
En mon pis soies reschaufee,
De nos .II. sans ensanglentee.
Sanglente !
Hé, Diex, quel fin et quele atente !
Com tost perist nostre jouvente !
Biau sire,
Petit vos puet espargner ire,
Quant vostre main vos vault ocire !
Lasse, com puis parole dire
La ou je voi que il souspire ?
Jou voi
Que il travaille a mort pour moi.
Com faible amour, com povre foi
Avroie,
Amis, se je ne vous sivoie,
S'a court terme ne m'ocioie !
Biaux chiers,
Com grant dolours, quelz destorbiers !
Trop fu vostre corages fiers !
Lune, fontaine, prez, moriers,
Nuit pale,
Qui enseigne me feïs male
Quant sui issue de la sale,
Oiez !
Pri vous que ma mort tesmoigniez.
Diex, de mon cuer comme est iriez !
Tysbé, mauvese, que targiez ?
Mauvese,
Tant solement morir vous plese,
Qu' or ne vous fault ne point ni ese !
Morir ?
Nulle chose tant ne desir
Com mes doleurs a defenir.
A tort me targe dou ferir,
A tort!
Amours, fetes mon poing si fort
Qu' a un seul cop reçoive mort,
S'en avra s'ame grant confort :
Andui morromes d'une mort.
Amis,
Duel et Amours vous ont ocis.
Quant assambler ne poons vis,
Mors nous joindra, ce m'est avis.
Parens,
Qui nous cuidiez garder leens,
A court terme serois dolens.
Com dolereus encombremens
Verrois,
Quant ambedeus nous trouverois,
Ensamble mors et acolez.
Pri vous que cest don me donez :
Quant en joie fumes sevrez,
Et a mort somes dessamblez,
Que nous contiengne .I. seulz tombliaux,
Andeus nous reçoive .I. vesseaux !

Adont s'encline la pucele,
Bese sa bouche, si l'apele:

Pyramus, vesci vostre amie,
Quar l'esgardez, si ert garie !

Li jovenciaux, la ou moroit,
Entr'oeuvre les iex et si voit
Que ce iere Tysbé s'amie,
Qui l'apeloit toute esmarie.
Parler i veult, mes il ne puet,
Quar la mort, qui le tient, ne let.

Mes tant a dit :Tysbé, amie,
Pour Dieu, qui vous remist en vie ?

Atant se taist, ne puet plus dire,
Puis la regarde, si souspire.
Li cuers li part, si pert la vie ;
Cele lesse toute esmarie.
Cil est mort et cele est pasmee.
Diex, quele amours est ci finee !
La pucele s'est redrecie,
L'espee a a .II. mains sachie.
Par mi le pis, sous la mamele,
Se tresperce la damoisele ;
D'ambedeus pars sault li sans fors
Et cele chiet dessus le cors.
Le cors acole et si l'embrace,
Les iex li baise et bouche et face,
Baise la bouche par grant cure.
Tant com sens et vie li dure,
Se demoustre veraie amie.
Cil est fenis, cele est fenie.
En tel maniere sont finé
Li dui amant par loiauté.
