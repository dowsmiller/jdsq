INCIPIT ORNATUS MULIERUM.

Quant Deus out la femme fete,
De la coste Adam est traite,
Bauté la duna perdurable.
Mes ele le perdi par le deble
Puis que ele out la pume gusté;
Mult en fu disonuré.
Et les dames que ore sunt,
Ke de ceo culpes ne hunt,
Pur ceo que Heve forfist tant,
De lur bauté sunt mult perdant.
Kar tele i ad, quant est pucele,
Dunc est ruvente, blanche et bele
Tant tost cum ele est marïé
Li est colur remué.
Tele i ad que en sa vie
Unches de bauté n'ut ballie.
Pur ceo vus fas jeo cest livre
Que tres bien seez delivre
Vus memes en bauté guarder
Et vos acunit el amender.
A prime des chevoilz dirai
Et par tut le cors decenderai:
Del frunt, des oilz, des surcilz dirun,
De la face, des dens, del mentun,
Des autre choses tut a munt,
De tut celes que mester unt.
A la mamele fin en frai,
De la matire alliurs dirai.
Les auturs trai a testemunie
Verté dirai senz essunie:
Galien, Constantin, Ypocras 
Ne ublirai nul, seit aut seit bas,
Ne ceo que ai apris a Mechine
D'une dame que ert saratine,
Mires fu de sa lai,
Mut fust valiant si ust fei,
Ne que a Salerne oï de Trote,
Dame que li ne creit est sote.
Ne dirai pas par tut en rime,
Kar hum ne pot pas de medecine
En tuz lius prestement parler
Et les speces acunter.
Or pri Deu, le Rei celestre,
Ke cest livre tel puisse estre
Que de dames en ai grez,
Dunt en sei tut dis amez.

Grant encumbrement vent suvent as chevoilz:
a la fiet chént, a la fiet les manjuent verms, a
la fiet chanisent devant lur tens, a la fiet ne
volent creistre, et muz autres dunt dirun aprés.
Cum chevoilz chént, u ceo est pur trop grand
chalur, cum aprés fefre agüe, u pur ceo que les
racines sunt purries, cum en meseus, u pur ceo
que les pertus sunt trop larges par unt il pendent.
Par cest mecine les frez creistre.

Pernez roses u vertes u secches et mirte et
planteine et escorche de glan et de chastanies,
si les bulliez en eve de pluie et de cel eve lavez
le chef al matin et au seir. Jeo vi une dame en
Pulie que chascun an perdi les chilvouz. Trote de
Salerne les medicinat en ceste manere: ele prist
nele et arst et l'escorche de sauz et la foille de
fïer et cendre de chastanie et de vinie et de
euforbe, sil destempra od olie de olive et, quant
le chef fu lavé de eve de pluie, uinst quatre fiet.
Unche puis ne chaïrent les chevoilz.

La Saracine de Meschine soleit faire cest
ungiment: ele prist de peivre et de sufre une
unce et de piretre une, de jus de poret une, et
savun quatre unces, si medlad tut ensemble
et mist la dame en bain et, quant ele fu bien
eschaufé, ele uinst tute la teste, et issi soleit
ele faire les chevouz tenir. Autre ad ceo, ele
prist parchemin de velin et pain de orge et arst
les, puis sis tribla od seim de urs, et de ceo uinst
la teste et les chevoilz.

Jeo vi Trote quire mirte en eve de pluie et laver
la teste et puis enuindre les chevousz de seim
de urs, et plus ne chaïrent.

Si vus volez que les chevousz revengent asez
lungs et esspés, pernez orge en grant quantité et
une taupe et ardez en un pot nuvel et faites
puldre, et pernez blanc mel et ungiesz le liu u
vus volesz que les peils creisent, et puis jetez la
puldre sure et lassez dous jurs. El terce jur,
lavez od eve u alcanne et mente et sauge sunt
bien quit enz.

Certes, la Saracine de Meschine guari meschine,
mei veant, que tute fu chauve et out perdu les
peilz des surcilz. Ele prist persil et sauge et tribla
forment et bulli en blanc vin medlé od grese de
porc. Quan i fu bient bulli, la grese de sus culli
en un altre pote, puis prist cumin et mastic et
tribla od mués de hof quit en eve. Dunc les bulli
ensemble et fu cum unguent et uinst: les surcilz
et la teste li revindrent. Issi poez faire quant vus
volesz que peilz vus creisent.

Jeo vi Constantin prendre piretre et faire
puldre et medler od gresse de urse et uindre le
liu u il voleit que peilz crusent.

Dame Trote fait peilz creistre issi: ele prist
les cheffes de oiseus petiz que ele poeit truver et
plein puin de furment et autretant de eisil et
arst tut ensemble et fist puldre, lava la teste
et uinst la teste de seim et de blanc mel, puis si
jetat la pudre sure.

Si vus volez faire chevousz lungs et spes, pernez
une herbe que hume apele “brionie” et quisez
en vin u en eisil et lavesz la teste, et les chevouz
serunt lungs. Ceo vi jeo faire as dames de Salerne.

Galien cunte en un livre que vit un hume
faire les chevouz creistre: il prist les offes de la
cornellie que furent puns en mai et arst les en un
pot nuvel et fist puldre et destempra od olie de
olive.

Jeo vi Trote prendre lupins et faire puldre et
bullir en eisil et frire od le eisil les chevousz entre
les mains, et les verms mururent.

Unne dame a Pumtremble, mei veant, prist
farine de orge et pestela od jus de aluine et fit
un pain et mist quire en un furn et, si tost cum
el le trest, envolupa les chevouz denz, et les
verms mururent.

Ecales nesent en la teste, que hume apele en
Pullie “furfurasches”, et funt les chevous porrir.
Issi les osterez: pernez de la geneste, u la flur
u la foille, et une herbe que hume apele “centrum
galli” et bulliez en eisil et lavez la teste od uoc.

Trote les ost en ceste manere: ele prent la
semence de urtie et met le temprer ou eisil dous
jurs u treis et puis leve la teste od bone lexive
et puis od cel eisil.

La Saracine fait puldre de peiz et destempre
od jus de blete u od jus de mauve et met od uoc
eisil et leve la teste od cele medicine et puis
od vin u centauree est quit enz.

A la fie chanisent les chevous trop tost et ceo
est de grant habundance de flemme. Primes
dunez a l'hume mescine que purge la teste de
fieume et pois pernez la racine de cholet sec
et vert et quisez en eve de funteinne dec'a la
meité et lavez la teste assiduelement.

Si vus volez faire les chevouz gaudnes et espés,
pernés la lesarde verte et coupez la cue et la teste
et I quisez en olie et uingnez le chevouz. Autre:
pernez chenille et orpiment et faites bullir en olie
laurin et ungniez les chevouz.

Une velie me cunta que ele prist crotes de
cheffe et quist en olie et uinst les chevouz et il
devindrent espés.

Altre a faire les chevouz lungés et bealés:
pernez les nueus de fore de aveine et une herbe
k'um apele “morgeline” et glanz et quisez les en
eve, et lavez la teste de lexive et puis de ceste
eve, et liez les od une guimple tote nuit.

La Sarazine fist issi les chevouz gadnes: ele
prist sarment de vinie et fist cendre, et cendre
de fredne, tan de l'un cum de l'autre, et prist de
galle plein main, et quist les un demi jur en eisil
et lava les chevouz de lexive et puis de cel
decocciun et lia la teste d'une guimple tute
nuit, et les chevouz devindrent ghadnes et dura
lungement. Altre: savun et safran quist ensemble
et lava la teste de eve u alum fu quit ensz et puis
fist lier les chevouz tute nuit.

Les chevouz frez ruges en ceste manere: pernez
brasil et faites puldre, et guarance item, et quisez
ensemble en blanc eisil et lavez la teste de bone
lexive et, quant les chevouz serunt secchés, lavez
de cest eisil. Si vus les volez faire mult ruges,
ajustez treis deners pesant de sanc de dragun.
Altrement les poez faire ghadnes: pernez
estreim de aveine menu agé et la flur de geneste
et quisez en eve et puis jetez od uoc un dener
pesant de safran et plein puin de galde, sis colez
et de ceo lavés la teste, et les chevous devendrunt
ghadnes.

Jeo vi Trote teindre les chevouz issi: ele prist
ruil de fer et galles et l'escorche de nugauges et
alum et bulli en eisil et puis cola et lava la teste
de eve et puis de cel eisil et lia bien les chevousz
d'une guimple dous jurs et dous nuiz, et pois
esteint les chevouz neirés.

Pur faire les chevouz auburs, pernez dragant
et galles arses u tan de chastaine et destemprez
od eve de pluie u la fuille de nuer seit quit enz
et lavez les chevouz od uoc.

Les dames de Salerne funt un unguent que eles
apelent “silotre” et de ceo ostent peilz et chevouz
par tut. Eles pernent chausz vif u eve ne seit
jeté sure, demi escquele, bien net et passé parmi
un drap u parmi unc sac et metent le en un plein
pot de eve bulliante et movent et, quant eles
volent saver s'il est bien quit, metent enz une
penne et, si la plume chet de la penne, dunc est
bien quit et dunc le metent od lur main tut
chaud sur le peil et tardent en veie. Autresi poez
faire, mes guardez que le unguent i demure
lungement, kar il escorchereit le quir. Altrement
les poez oster pernez cinc peces de collofonie et
une de cire et quisez les en une teste et puis
metez en une pece de linge teile et, si tost cum
vus le poez suffrir, metez sur le peil.

Si puilz hu lentes seint es chevouz, pernez
sufonie et ellebre blanc et une herbe k'um apele
“sta fisagre” et bulliez en eve et lavez la teste.
Guardez que vus ne metez vif argent al chef.

Si les surcilz chént, vus les poez faire creistre
si cum jeo dis des chevouz. A la fie avent que
les surcilz sun trop granz. Dunc les poez amesurer
en ceste manere: ostez primes del peil tan cum
vus volez, puis pernez ofs de furmie et gume
de ere et orpiment tut uelement et medlez tut
ensemble et ungniez le liu u vus ostastes le poil.
Ja n'en creistrunt.

Trote prent ofs de furmie et destempre od olie
hu un yrçun est quit enz et uinst le liu u ele oste
le peil.

Altre: ele prist le limazun et la reine et quist
en eisil et prist la grese que de sure est et uinst
le liu hu ele voleit que peilz ne crusent.

Altre: pernez orpiment et la semence de chanille
et batez les ensemble et destemprez les od chaut
sanc de porc et sechez u au fu u a soleil et uniez
le liu u peilz sunt ostez.

Quant les cilz chént, faites ceste mecine:
stampez ladanun od un chau pestel et
destemprez od olie et puis uniez les cilz.

Vermine sout naistre al penil hu as asseles que
l'um apele en franceis “mau puil”. Si sunt ordes
et funt grant mal a hume. Issi les poez oster:
primes tundé le peil et puis lavez bien le liu et
puis uniez de olie de olive. Altre: uniez le liu
de savun hu il sunt, et tost murunt.

Jeo vi Trote prendre la foille de geneste hu
la flur et tribler et uindre le liu u il esteint, et
il mururent.

Les cilz sunt a la fie ruges et muliez. Dunc
faites ceste mecine: pernez le jus de verbene
et de fenoil et medlez od muel de un of et mulliez
enz linge dra et metez al cucher sur les cilz, u
pernez sarcocolle et aloen et triblez et passez
par mi un drap et distemprez od leit de femme;
a la teie vaut. Altre: pernez vert de Grece et
os de seche et destemprez od jus de celidonie et
metez sur la teie.

Meint encumbrement vent a la fie a la face, si
cum lentilles et muz altres maladies. Lentilles
en ceste manere osteret: asquanz pernent deus ofs
de geline et metent en blanc eisil et laisent desche
les escales seint tendres, puis pernez plein puin
de seneveie pudré et destemprez od les ofs et od
un poi de eisil et colez par mi un drap et de ceo
lavez la face et laisez tute nuit, lavez le matin
od eve pure. Issi faites suvent et les lentilles s'en
irunt, mes ne faites ceste mescine a femme
enceinte, kar ele perdreit l'enfant.

Dame Trote oste lentilles issi: ele prent mel
escumé et fait bullir et puis prent puldre de
seneveie et de gingivre et de blanc encens et met
ensemble et laise refreidir et fait fumer la face
de eve chaude al cutcher et dunc uinst de ceo. Al
matin tarst la face od un linge drap.

La Sarazine de Meschine oste lentilles issi: ele
emple un nuvel pot de chauz vif, senz eve, et
covre bien de sus et quit nof feiz en un furnt et
fait puldre et la puldre de os de secche et
destempre od mel et uinst la dame en bain de ceo
treis feiz et sufre desque il chet parsivir et puis
la face leve od eve clere.

Autre a lentilles: ele met lie de vin en une
fuille de fïer et mist quire une nuit de suz les
cendres et le matin fist puldre et fait puldre de
seneveie et de gingivre et de encens et destempre
od vin et fait bullir en une racine k'um apele
“pain porcin” desque il seit espés et de ceo uinst
la face et fait puis la femme fumer sei de eve
chaude et le matin laver la face od eve freide et
issi fait dous nuiz u treis. Si la face devent
ruvente, ele destempre os de secche et albun de
of od eve rose et met sur la ruvure en un linge
drap.

Jeo vi Trote colurer les faces issi: ele prist
viticele et trencha en rueles et sechi a soleil et
fist puldre et destemprad od eve freide et mist
sur linge drap et quant ele alout cucher mist sur
la face et le matin lava la face de eve chaude,
et issi fu ruvente.

Autre fist ele a colurer la face: ele tribla la
racine de dragance et de barba Aron et destempra
od eve et cola et mist altre et cola suvent et
puis sechi al soleil et pois prent ele ceruse et
destempra od eve buliant et laisat aser et mist
altre et laisa sechir al soleil et prist les dous
parz de cest et la terce de altre et destempra od
eve rose. Et quant ele voleit faire la face blanche,
ele lava la face de savun hu de eve hu mie de
pain seit destempré enz et puis uins la face.

Ceruse est blanchet. Isi poez le faire: pernez
plateins de plum tenves et pendez en un pot
ultre eisil, issi que il ne atuchent a l'eisil, puis
coverez bien le pot de arzil hu de past et laisez
issi stere nof jurs et puis ostez le cuvercle et
reez le blanc od un cutel, et ceo est blanchet.
Altre: pernez noeus de pesches sechés al soleil
et faites puldre et metez la puldre sur la face
ben lavé. Jeo vi une uindre la face de olie de
pesches quant ele voleit estre coluré.

La Sarazine de Mescine colura la face issi: ele
destempra peis et chiches et puis mist en eve
temprer et puis osta l'escorche et tribla et
destempra od albun de of u de leit de adnesse,
que meins vaut, et sechi al soleil et fist puldre et
destempra od eve tedve et lava la face.

Altre: ele prist la meule de bof hu de vache
et tribla forment od puldre de aloen et uinst
la face.

Altre: ele prist une racine que l'um apele
“nuiz de tere” et fis bien sechir et fist puldre
et pudra la face.

Un blanchet ben legerement poez faire: metez
furment mut net en eve quinse jurs et puis
triblez et destemprez od eve et colé parmi un
drap, la coleure metez al soleil secchir et il
devendra si blanc cum neif. Quant le volez
mettre sur la face, lavé la face de eve chaude et
destemplez ceo od eve rose et metez sur la face
et tardez od un drap.

Ore vus dirai un unguent que vaut a berbelettes
et a lentilles et ad ale: pernez ceruse et
destemprez od eve rose, et batez le albun de
ofs de geline et le cler medlez od la ceruse, et
pernez puis freis seim de por nuvel et fundez en
une paele et puldré de os de secche, et medlez
durement et il era blanc cum neif, et metez un
poi de camfre. De cest uingment uinghent les
dames de Pulie lur faces cum eles volent estre
bien colurez. Cest unguet vaut plus que altre
blanchet.

Ne metez pas teinture sur vostre face, kar
ele devendra fruncheuse, mes si la face est
mult discoluré, pernez blanchet de furment et
destemprez od le cler de l'albun de l'of et od
seim et de ceo uinez la face quant est bien fumé
de eve chaude.

Jeo vi la cuntesse de Gurnie bullir la racine de
luvesche en eve et albun de ofs et de ceo lava
la face, et ceo vaut asez a lentilles.

Unes berbelettes vermeiles nesent en la face
et mut enleidissent la dame. Issi les poez oster:
sengiez la dame suvent del braz de la veine
capitale et faites ventuser del col et destemprez
jus de aluine et de parele od alum et metez sure.
Altre: destempré lie de vin et jus de parele od
alum et ungiez la face.

Jeo guari une dame en Pulie que fu si leidement
aturné de berbelettes que gent diseint que ele fu
mesele. Jeo la fis segnier del braz et puis mis une
ventuse sur le mentun, pois fis bullir alunie et
averanie et taneseie et sauge en un nuvel pot od
vin et de ceo receivre la fumee sur la face, et
pois triblai bien moles, sal amoniac et sanc de
dragun et destemprai od jus de planteine et
mis sur la face trois feiz, et ele guari.

Altre: triblez coriandre et roses et destemprez
od jus de herbe beneit et metez od tut un poi de
vif argent et de savun et ungiez la face.

Si dertres nesent en la face, issi les poez oster:
destemprez orpiment od jus de parele et de
aluine et de savun et ungiez les dertres, hu de
olie de furment hu de ofs. Altre: pernez la racine
de parele et olie et sel et destemprez od vostre
urine et ungiez les chascun jur tris feiz.
Olie de ofs frez issi: triblez ofs quiz mult durs
et friez en une paele et muvez durement et puis
premez parmi un drap par force.

Si la dame ad la face frunchuse, issi les poez
amender: pernez herbe de violet et de mauve et
bulliez en vin et faites receivre la fumé a la face
et puis faites puldre de semence et ajustez seim
de geline et faites un unguent de dragagant et
de farine de citres et de lupins et de feves et uniez
la face. Ceo oste les frunches et fait la face mult
bien coluré.

Les dames sunt a la fie descoluré desuz les oilz
de un colur blef. Issi les poez amender: faites
estuver lur faces et frire bien od un dei hu ele
est descoluré et puis prendre blanchet de furment
et frire bien od ceo et tardez en veie od un drap.
Ceo faites suvent et ele ert iloc mult bien coluré.

Si la dame est trop ruvente, faites la segner
suven del braz u garsir des ganbes et puis de
l'unguent que jeo dis desuz de ceruse et de altres
choses; et si ele est padle, od les mescines que jeo
ai dit le poez amender.

Jeo vus dirai un leger atifement: lavez la face
de primes de savun, sil tardez od un linge drap,
pois friez bien, ceruse triblé entre vos mains et
metez sur la face et friez la face od un poi de
leine hu de cotun.

La decocciun de brasil frez en ceste manere:
faites puldre de brasil et bulliez en vin desque
il seit ruge et puis mulliez leinz leine hu cotun
et friez la face quant vus volez. Ceo apellent la
gent en Pullie “ruvencel”.

Verues solent creistre en la face et aliurs. Enz
ceste manere les poez oster: al curs de la lune,
uniez les od la flur de eble. Altre: pernez ulez
greins de orge al fir et metez sur. Altre: qui prent
meule de os de l'hanche de mule et de vache
et uinst les verrues, ja ne creistrunt.

Trote fait une mescine que ne faut: ele prent
savun et morter vif et orpiment et medle ensemle
et fait une casse de cire que puise clore la verrue,
et, denz la casse, sur la verrue, met le unguent 
et laisez issi tute nit ; le matin met sure la
rasure de linge drap. Et si le liu en vent emflé,
uniez le liu de freis seim de mutun.

Jeo vi prendre fer chaut et quire la verrue de
suz, et les racines purrirent.

Si la face u le frunt seit aspre hu adlé,
destemprez blanchet de furment et uniez bien
la face.

Si le nes seit lentilluse et frunchuse, amender
le poez sicum jeo vus ai dit.

A la fiet aven que le nes put: pernez puliole et
roses et altres especes bien odoranz et metez sur
vifs carbuns et faites receivre la fumé hu pernez
unes piles que l'um apele “dia castoree” et
destemprez od vin et metez denz le nes.

Pur adle, uniez la face de albun de of et al
matin lavez de chaude eve.

Pur blanc vis aver et oster lentilles et tut ordure
del vis, uniez un pot de denz de savun et covré
bien de un esquele que nule ren ne puse entrer
et metez en un fumer, sil lassez remeindre treis
jurs et puis si l'ostez et metez en buiste et puis
medlez ensemble gume de here et de savun et
lavez suvent le vis, et ceo ostra tute ordure.

Pur lentilles oster et blanc vis aver, faites
puldre de la racine de dragunte secchi al soleil
et destemprez od le albun de l'of et sechez al
soleil et altre feiz destemprez od albun de of et
uniez la face et puis lavez od eve de orge.

Eve de orge issi le devez faire: metez orge en
eve treis jurs et changez le eve chascun jur et
le quin jur pilez et destemprez od eve tedve, sil
colez par mi un drap.

Si les peilz creisent trop tost, destemprez cendre
de vingnie od peis curant et olie de olive et
ungiez suvent.

Pur chevoilz aver espés, quisez fullies de sauz
et puis triblez et destemprez od olie de olive et
uniez vostre chef.

Si la chevelure vus chet, destemprez semence
de lin ars od olie de olive et uniez suvent.

Pur beau chef aver, pernez olie de olive et mel
et alum tut equal et medlez et metez plus de
vif argent que nul altre et uniez suvent.

Pur altre unguent mult bon al chef, triblez la
racine de parele et quisez od olie de olive et metez
enz virgine cire et faites tut bullir desque le olie
ait pris la force de l'herbe; dunc la colez par mi
un drap et, quant il est refreidi un poi, metez od
ceo vif argent et metez en buiste.

Pur denz enblanchir, pernez farine de orge mut
net et alum menu et sel ars, si medlez ensemble
od gute de mel quit, si ungniez suvent vosz denz
et ceo vus fra les denz blanches.
EXPLICIT.
