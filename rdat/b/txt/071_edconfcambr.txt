
Eu mund ne est, ben vus l'os dire,
Païs, rëaume, ne empire
U tant unt esté bons rois
E seinz cum en isle d'Englois,
Ki aprés regne terestre
Ore regnent reis eu celestre:
Seinz, martirs e cunfessurs,
Ki pur Deu mururent plursurs,
Li autre forz e hardiz mutz
Cum fu Arthurs, Aedmunz e Knudz,
Ki par force e vasselage
Elargirent lur barnage,

Li autre k'erent plus senez,
Peisibles e atemprez,
Ki par bon cunseil e lur sens
Forcibles furent en lur tens,
Cum fu Oswald, Oswin, Aedmund,
Ki au ciel transirent du mund.
Numeement Aedward li rei
Teus fu, de ki escrivre dei.
Ki lur char, dïable e mund
Venquirent, cist victoire unt.
Kar cist troiz enemi nus sunt
Ki jur e nuit esnui nus funt,
Hardiz e de grant emprise
Est hom ki ces trois justise.
Ço fist li sages rois Aedward,
En ki Deus avoit regard.
Sa char venqui par chasteté,
Le mund par humilité,
E diable par ses vertuz,
Kar dreiture fist a tuz
Par sa creance fine e certe,
Ki par ses ovres fu aperte,
Dunt vus escrif e vus translat
Sanz fauseté e sanz barat
En franceis de latin l'estoire
Pur refreschir sa memoire,
Dunt treis a guarant le livere.
Quank'en franceis voil escrivere
N'en voil unc un cuple faire
Si l'estoire n'usse essamplaire
Ki est en latin escrite,
U nule fauseté n'est dite
Ne verité n'i est teüe
Cum seinte iglise ben l'avue
E cum recorde li escrit
K'apertement chante home e lit.

En vostre garantie met
Ke pur vus ai fait cest livret,
Noble dame de haute orine,
Alianor, riche reïne,
D'Engletere, ki estes flurs
De dames par bens e honurs.
N'est hom ki ne vus eime e prise
Vos buntez, sens e franchise.
Si dit n'en fuse losengers,
Vos bens diroie volenters,
Mais brefvement tut vus ent los
Cum il m'apent e dire l'os:
Cum charbucle est entre autres gemmes
Flur estes entre autres femmes.

Ki funtaine es d'afeitement
A vus faz cest petit present.
Kant k'eime reis Henris tes sires,
Cheris, bein sai, e desires,
E cel amur fait a preiser
D'aver en beins commun voler.
Ke vout amis, ço voile amie,
Dunt est bone la cumpainie;
Ke veut amie e amis voile,
Tesmoine nus en porte Toile.

Pur seint Aedward le di e cunt
Ke li rois Henris eime, dunt
Vus escrif numeëment
Amer et cherir vus apent,
Kar il fu reis e seinz pruvé
K'en amur vus ad enbracé.
Il fu li druguns seint Pere.
Par ses vertuz e sa preiere
Il vus guverne e vus cumforte,
Uvrir vus fra du cel la porte.
Avüez de sa meisun
Estes, n'a si vus deus nun,
Le roi e vus, ki sa moiller
Estes, s'en devét saver;
Ne vus deit failir par dreit,
Puis ke feintise en vus ne veit.

Or pri chescun ki lit e ot
Cest treité, s'en aucun mot
Mesprein, k'il l'amender voile,
Kar n'est hom ki ne sumoile.
Language par païs varie;
Si language de France die,
N'en doi estre a droit repris
De gent de veisin païs.

Quant racine est de bone ente,
Droiz est ke li fruz s'en sente.
Bon greife, quant de bon cep crest,
Bon fruit par raisun en nest
E mau fruit de la mauveise.
Mais ma matire pas n'i teise,
Ki pens traiter du roi Aedward,
Ki de l'un e de l'autre part
Gentilz e natureus ere
Par pere seint e seinte mere.
Du roi Auvré, le seint, le sage,
Fu seint Aedward sist en lignage,
Si a droite ligne d'engendrure
De pere au fiz enpernét cure.
Si de reis regnanz prenz cunte,
Disme est Aedward, ke a tant munte
Li nunbres des reis regnantz,
Reis dreitureus e cunquerantz,
De fiz e freres d'autre part,
Du roi Auvré gesk'a Aedward,
Dunt l'un estoit Aedgar numez.
Rois fu de tuz bens estorez,
Ke eu tens de sa nesance
Li angre par signifiance
Promistrent paes en chantant
El tens ke il seroit regnant,
Dunt aprés avoit le nun
Rois peisibles cum Salamun.

Par cuncil de sun barnage
S'alie par marïage
Au duc Richard de Normendie,
Ki flur fu de chivalerie,
K'une fille avoit mut bele,
Ben entetchee damaisele.

Li rois Aedgard avoit un fiz
K'ert de force e sens garniz,
Aelred k'out nun, bon justisers,
K'en paes peisible, en guerre ert fers.
Regne tint par vasselage
Cum cist ki ert peisible e sage,
Amez, cremuz. Cist la femme
Espusa k'avoit nun Emme,
Dunt li cuples fu avenant
Cum de safir e or lusant
U de lis e rose espanie,
Teu fu le cuple e cumpainnie,
Ke l'un fu de sanc rëal,
L'autre d'un lin natural.
Bone fu de la reïne
E seinte tute la orine.
Ceo pruva li niés e frere
La reïne ke bone ere.
Ceo fu Richardz e duc Robertz,
Dun l'estoire nus en fait certz,
Kar lur vie glorïuse
E lur mort fu precïuse,
Cum la estoire dé Normantz
En latin dit e en romantz.

Or repairum a la matire
Dunt vus ai en purpos dire:
Adeldred k'out avant un fiz
De la fille cunte Theodriz,
Aedmund Ferrincosté k'out nun,
Hardi e fort cum est leün,
Puis de la secunde femme,
Fille Richard, k'out nun Emme,
Ailfred, ki trop tost murut;
Mais Aedmundz taï et crut
E passa par vasselage
Tut le meuz de sun lingnage.
N'avoit nuls vers li ateinte.
Puis fu la reïne enceinte
D'un enfant k'a venir fu:
Par grace de Deu e sa vertu
Quant de poër serroit e age
Li plus pruedum de sun lignage,
Ço fu Aedward dunt dire dei
Ki puis fu d'Engletere rei.

A cel tens vint en Engletere
Pur purchacer aver par guere
Uns encresme tirant felun
Daneis, ki Suanus out a nun.
L'or vermeil e l'argent blanc
Cuveite cum sansue saunc,
Crueus, e mut sout de guere.
Egrement assaut la terre
Cum ki la pensa cunquere,
U al meins l'avoir estrere.
Bois e gardins fait asaarter,
Musters e maisuns arder.
Pecuinne tout, e proie enmeine,
Prisuns prent e reint e peine.
Ethelred, a grant damage,
D'Engletere rent treüage,
Par si ke il esparnie
E suefre gent aver la vie,
Ki mal vers li n'a deservi.
Mail il le cuvenant rumpi,
Le païs art e tuit destruit.
La gent devant li tute fuit.
L'avoir tut retent e keut
E pis guerroie k'il ne seut;
Ke n'ad cuntre li foisun
La gent de la regïun.

Etheldred en Normendie
S'enfuit pur sauver sa vie,
Dunt fu Suanus plus fers e fort
Quant le poeple perdi cunfort.
E se fist apeler rei,
E fist utrage e grant desrei.
Roba avoir a desmesure,
Sanz pieté e saunz dreiture,
Puis vint eu païs seint Aedmund
U tut destruit e tut cumfund.
Avoir demande pur rançun,
Utre poier e sanz raisun.
Li pople povre e ja destruit
Au martir Aedmund s'enfuit
E s'en cleiment a lur seignur,
E il les venge a grant baudur.
La nuit li vint la vengance
Ke acurez fu d'une launce.

Atant venent en Engletere
Pur guerroier e cunquere
De Denemarche a grant navie
Des Daneis grant cumpainie
Ki, cuveitus feluns engrés,
Guerre eiment plus ke la pes.
Le païs barrent e destruent,
Ki nis enfanz e femmes tuent.
Mettent a flambe e a charbun
Plus tost eglise ke maisun.
Cist tue, cist reint, cist art,
Malveisez chescune part.

Quant li reis Aeldred ço seit,
N'est merveile si il li gret.
A duc Richard de Normendie
Pur seurté e guarantie
Sa femme enveit e ses enfanz
Au duc, ke il lur seit guaranz,
Cum a fille e ses nevuz.
Cist, k'ert debonaire e duz,
Ki faillir nes pout a dreit,
A joie e honur les receit.
Li enfant erent mut bel
E aimable juvencel.
Aelfredz out nun ki ert esnez,
Aedward ki fu pusnez.
Mais Aedmund Costéferrin 
Fiz fu fille cunte Torin,
Terz fiz Etheldred lu roi,
Esnez de trois” “ad dit:“Par fei,
Beus pere, pas de vus ne part.
Nos enemis chescune part
Nos amis e nos hummes tuent,
Le païs ardent e destruent,
Estraunges e desnatureus;
Lur suverein fers e crueus,
Knud k'a nun, pas n'esparnie
Gent k'il ne lur toille la vie.
Mut ai pesance e mut m'en doil
E sun desrei e sun orgoil.
Par vostre cunseil e aïe
Vois esquessir sa estutie.”
Si fist il, kar puis par guerre
Gesk'as marcheis de sa terre
L'enchesa, puis cum pluot a tuz
S'en cumbati Aedmundz a Knudz
Sul a sul, cum li Engleis
Unt devisé e li Daneis.

Knudz fu fers cum est dragun,
Aedmundz forzcume leün.
Ne truvast hom en tuit le mund
Pers a Knudz e aAedmund.

Quant l'un e l'autre i cunsent,
Li rois s'arment mut gentement
De haubercs e heumes luisantz
E muntent les destrés curantz.
Des lances funt tost trunçuns
Dunt loin volent li escliçuns,
Puis sachent les brandz furbiz.
Lors cumence le chapeliz.
Li coups sunt dur ke checuns dune,
Par ferrir li un l'autre estune,
Ne puet de ça vanter Engleis
Ne de l'autre part Daneis.
Li quens feist a priser pluis
Mais Aedmundz fu plus vigrus,
Kar jovne fu e adurez.
Li autres, sages e esnez,
E de force meins estorez,
Sent ke Aedmundz fu anelifs
E, cum plus dure li estrifs,
Plus ad le sanc e freis e chaut
E plus en bataile vaut
E plus fert de grant aïr.
Nel puet Knudz lung suffrir,
Mais il se feint tut fres e baud,
AAedmund fait un fer assaut,
Fert e refert, ke du nuvel
Escu Aedmund fait un chantel,
Del hauberc fause la maille
Du brand d'acer ki mut bein taille,
Puis li dist:“Aedmund ami,
Ore entendét ke jo vus di.
Mut serroit duel e damage
Si un juvencel de vostre age
Periz fust. Beus fiz Aedmundz,
Empeirez serroit tut li mundz.
Sires e rois sui dé Daneis,
E tu es rois des Englois;
Ti pere est mors, s'en est damage,
Ke il fu peisiblis e sage;
Ti frere sunt en Normendie;
Suls remeins e sanz aïe.
Eslu es d'Engletere roi,
Mais n'as pas de tuz ottroi.
Ne poiez a forsuner
Moi de la terre engeter.
De ta beauté pité m'en prent,
Pruesse, sen, e hardement,
Ta genterise e ta juvente,
Ki n'as d'age anz plus de trente.
Quere ne te voil cuntraire.
N'os pur Deu le pecché faire.
Mun cunceil croi, ke unceu mund
Si leal n'oistes mais, Aedmund.
Soium rois communaument
De l'un e de l'autre gent.
Eiez vus part en ma terre
E jo part de vostre sanz guere.
Plus cuveit vostre amisté
Ke regne u païs u cité.
Cum fumes avant enemis,
Soium desoremais amis.
Nuls en pais në en bataille
A l'autre en ceste vie faille
E n'ert nuls ke ne redute
Suz teus princes nostre rute.
De paënime gesk'en France
Ert redotee l'aliance.
Regnez of moi en la danesche
Terrë, e jo en la englesche
Regne of tei. Knud soiez vus,
Jo seie Aedmundz; un soium nus.
N'ert entre nus tant cum je vif,
Si Deu plest,noise ne estrif.”

Aedmund ki ert debonaire
A ces moz ne se vout taire:
“Amiz Knudz, ki tant es sage,
Hardiz e de vasselage,
Si traisun n'i eust semence,
Tost m'avriez mis a cunsence,
Mais traisun redut jo mut.
“N'eiez garde,”respundi Cnut.

Lors engette chescun sun brand
E deslace heume lusant,
E s'entrebeisunt ducement.
Quant l'unt veu l'un e l'autre gent,
Joie unt grant, n'est mie dute;
Engleis, Daneis funt une rute.

Quant la furme est recordee,
As uns e as autres ben l'agree.
AAedmund remist la curune
D'Engleterre, e s'abandune
Lundres a li of le païs
Tut vers le su ki est asis,
A Knut le northz, ki meins li plut.
Mais ne regna pasAedmundz mut.
Un dunc l'ocist par traisun
A la foraine maisun.

Remist dunc Knudz tut sire e reis,
Fist a sa volenté ses lais.
Les deus fiz Aedmund exula,
E par vesdie purpensa
Ke les parenz e les amis
Reis Aetheldred for du païs
Fist exuler u mettre a mort
Par pecché, traisun e tort;
E k'il n'ust garde de Richard
Le duc ne Aufré ne Aedward,
Emme espusa, la reïne,
Ke cist furent tuit d'une orine.

Cnut d'Engleterre rei se nume,
Dunt grant eschar unt li prudumme,
E ke si est desparagee
Femme de tele renumee.
Mais lur cuntredit pou prise,
Tuz surmunte e tuz justise.
De cors estoit forz e pleners,
Bon crestïen, bon justisers.
Noreweie aprés cunquist.
A seint Aedmund le martir fist
Un' abbeïe e l'estora.
Terres e maners, tresor duna.
En ses escritz ke il tramist,
Au cumencement se fist
Numer Cnut rei des Engleis,
De Norweie, dé Daneis,
De Escoce e de Suane sire,
E puis aprés, ke li plut dire.
Vint anz dura. Au chef de tur
Murut, dunt urent tut dulur.
Deus fiz avoit, ki erent mut
Preuz: Haroud e Hardekunut.
L'un fu d'Algive e l'autre d'Emme,
Ki ert reïne e sa femme.
Haraud fu bastard esnez,
E Hardekunut fu mulleretz.
Mais Haroud, ki fu present,
Fu rois esluz hastivement.
Hardecunut reis demura
En Denmarche u sugurna.
Aelfred of Aedward sun frere
Of le duc sun aël ere.
Eschosiz nul de eus n'ert mie,
K'il furent en Normendie.

Quant Aelfrez oï ço dire,
Mut ad eu quer tendrur e ire,
K'a regne avoit maiur dreit
Cum cist ki esnez estoit.
Tut fust Cnudz rois par puisance,
Aelfred fu dreit eir par nessance;
E s'en vent de Normendie
A grant force de navie.
Au port de Sanwiz arive.
Tost puis k'ert venuz a la rive,
L'ost dire li quens de Kent,
Godwin; vait i hastivement,
Ducement l'acole e beise,
E li dist:“Ore sui a aise,
Puis k'ai mun seignur naturel.
Grant tens n'ai desiré el.”
Joie li fait, of lui mangue,
Of li s'enveise, of li se jue.
La nuit quant furent endormiz,
Godwin of suens as brandz furbiz
Ceus prendre o tuer ne se tarde
Ki de li n'aveient garde.
Aelfré fist prendre e presenter
A rei Harould pur gré aver,
E Harould en l'isle d'Hely
L'envoit ki ne l'out deservi,
Ses oilz fait crever a dreiture
U remeint ore en sepulture.
Or ne remeint fors sul Aedward,
Ke Deu cunsout e ki Deu gard.

Ne remist ja nuls en vie
Fors sul Aedward en Normendie,
Li sage, debonaire e pruz,
Puisnez de ses freres tuz.
Mais d'Engleterre oïr vus pleise
Ki n'ert mie adunc a aise,
Ke Harauld, ki fiz Cnud fu,
Ses natureus ad meus tenu,
Ke Daneis fu; pur ço Daneis
Atrait e avila Engleis.
De Denemarche ert reis e sire
Poisanz, tant fu a Engleis pire 
Ki l'eschosirent a rei 
E fait eu regne grant desrei.

Fiz Cnud Haroud li bastard
Fist guetter le jovene Aedward.
Mais Aedward, quant l'oï dire,
De doel se pleint, de quer suspire.
Mut se duit de teu ruïne
E du duel Emme la reïne
Sa mere ki murir desire;
Li rois la quist pur ocire.
De jurs geune e de noitz veille.
S'il est dolentz n'est pas merveille.
Si frere sunt mort andui,
Sa mere ki a duil vesqui,
Ki en abeies s'en tapi,
Ke li reis mut la pursui 
Nis en l'abbeie de Wincestre
Ne pout la reïne en pais estre,
Pur le rei, ki ert sis filastre,
Ses maners k'art e fist abatre.
Chacer la fist hors de tere
E mut en tut le regne guerre,
Ke trait aliens Daneis
E suens destruit, cum dis enceis.
N'ert pas curtois ne de grant sens,
Mais il ne regna pas grant tens 
Teus fu ke le plut abatre;
Ne regna for treis ans u quatre.
Muruit li rois a Ekecestre.
A Westmuster, cum li plout estre,
Enterré fu mut richement,
Cum il a real cors apent.
Mais Daneis k'il out atret
Sunt de mau fere en agueit.

Puis cum plout as baruns tuz,
Reis curunez fu Hardeknudz,
Fiz CnudzeEmme e frere Aedward,
Cum dis avant de l'une part.
Les exulez fist reapeler
Ke Harold out fait enchacer.
E fist desenfuir le cors
Harould e engetter hors
Tuit decolez de l'iglise;
Chef e cors gette en Tamise.
Danois l'unt de l'eve trait
E ensevelir l'unt fait
Eu cimitire des Daneis,
Ke de deus regnes fu reis
E fiz Knud le roi poestifs,
Ke si prouz fu tant cum fu vifs.

Une fille avoit li rois,
Ne fu tant bele ci k'a Bleis,
Gunnild k'out nun, e la duna
Ke a desir la demanda
Li noble emperere Henri.
Ne demurra lunges of li,
Ke par feluns, ki unt matire
De nuncupables de mesdire,
D'evutire fu blasmee,
A l'emperur fu encusee.
Sulum custume de l'enpire
Purger se cuvint d'avutire
Par bataile, e mut met peine
Truver ki face la desreine.
Ne trove nul” “ke mut fu grant
Li encusur cum un geant 
For un neim ke ele out nuri;
S'enprist bataile cuntre li.
Au premer cop l'esgareta,
A l'autre les peez li copa.
Mimecan out li neims nun
Ki tant par fu bon champiun.
Cum la estoire k'est escrite
Le dit, s'en fu la dame quite.
Mais la dame l'empereur
Mais ne vout aver a seigneur.

A cel tens fu Engletere
Destruite e hunie en guere,
Kar Daneis haïrent mut
Le dreiturel rei Hardeknut.
Il se defent par vesselage,
D'Engleis coilli grant tailage;
Par tresor e grant ost k'il tint
Guerre cuntre Daneis sustint.
Mut out grant chivalerie,
E Daneis unt grant cumpainie.
Naufrent, reiment, peinent, lient,
Femmes e enfanz ocient.
Mettent a flaumbe e a charbun
Nis maisuns de religiun.
Cist ocist, cist reint, cist art,
Cist tue enfant e cist veillard,
E clergie e seinte iglise
Est a duel e hunte mise.
Ne sout nuls ke dire u faire,
Ne saveit cuntre n'a ki traire.
Hunie est religïun,
E mise a confusïun,
E chacé sunt hermite e moine,
Prueire, clerc e chanoine.
Li eveske eliabbé
Reint sunt,escharniz, gabbé.
Privilege u escrit de Rumme
Ne prisent vailant une pumme.
Sentence u absolucïun
Ne preisent vailant un butun.
Dute a ki tenk of les Daneis
E dute k'est of les Engleis.
De gent funt mut grant assarz,
Mau ça, mau la, mau tutes parz.
Les gentilz hummes de la terre
Lïent, pendent, funt detrere.
Li ribaud e li garçun
De lur terres funt livreisun.
Dames e gentiz puceles,
De cors e de face beles,
Des Daneis sunt desparagees
E viument de lur cors traitees.
Tolent lur aneus de lur deiz,
Robes, deners e palefreis.
Or sunt Daneis plus fors e pruz,
Ore est meistre reis Hardecnutz,
Solum Fortune e sa riote
K'en guere fait de genz pelote,
Sulum custume de guere,
Ore au perdere, ore au cunquere.

Quant out regné un an u plus,
Murut li reis Hardeknuz
A Lamehedh sudeement
Au manger entre sa gent
Sanz parler a clerc u prestre;
Enterrez est a Wincestre.
Einz fu mal, ore est pis,
Or sunt plus baud si enimis.
Li gentil hume natural
Numeement du sanc real
Mors est e pris e exulez.
Li maus en crest plus k'asez.

Apert voil un cunte dire
Dunt en latin la grant estoire
Mencïun fait en memoire.

Li eveske de Wincestre,
Ki veit ses maus tant surdre e crestre,
Brittewold ki avoit nun,
De quor ad fait un' ureisun
A lermis e of aflicciun
Par bone e seinte entenciun:
“Aï! Deus, ki misericorde
E pité seint escrit recorde,
A ki aver pité apent
De tes serfs, cum lungement
Languira la tue gent
Ki la vostre grace atent?
Sire Deus, de ta faiture
Prenge vus pité e cure,
Kar vus suvenge k'ele atent
Pité, nun pas jugement.
Tot soium cheitif pecheur,
Nus vus clamum nostre Seignur,
N'avum for a vus refui
En nostre angoisse, en nostre esnui.
Tut ne l'eium deservi,
De voz cerfs eiét merci;
Ne nus face surde oraille.
Engleterre est cum ouaille
As liuns e as luz livree,
Aï! lasse e esgaree,
Seinte iglise, cumme nef
Sanz guvernail e sigle e tref!
Deus, ki es nostre pasturs,
A voz berbiz faites sucurs!
Seint Pere, guvern e justise
Nostre nef, ço est seint' iglise.”

Li prudumme tant ure e veille
K'il par lasesce sumeille
E veit par avisïun
Ke oïe est sa ureisun.

Vis li est k'il veit un ber
Du cel venant lusant e cler,
Un veillard a cler semblant
Ki resplent cum solail räant.
Devant li peirt un juvenceus
Ki reesteit merveiles beaus.
Dist li prudumme au bacheler:
“Ço suis je Peres le claver
Du cel. Vasletz, dist li veillard,
Cum as tu nun? Sire, Aedward.
Un gentilhom sui d'Engleterre,
Mun lignage est destruit par guere.
A grant pecché sui e a tort
De mutz guetez de mettre a mort,
Nunsage sui, e jovne e tendre 
Ma terre est mis a flambe e cendre 
Saunz aïe e decunseilez.
Mais, beau pere, ki ben semblez
Sires de grant dignetez,
E estes, m'est vis, seint Pere,
Kë entendez ma preiere,
Ke cunsailez cest povre Aedward.”
Dist li prudum:“Fiz, Deus te gard!”

Atant l'en apele a sei,
Benoit, sacré, enoint a rei.
Peis e plenté li nuncie,
Cunseil, sucur, avüerie
En dit, en penser, e ovre,
E quanz aunz regnera decovre,
E de ses enemis victoire;
E transera du mund a gloire.
Dreiture tendra e justise,
E honura mut seint' iglise.
E mut le moneste e prie
K'il meine chaste e seinte vie.
“De seint Johan, l'ami Jhesu,
K'apostre ewangeliste fu,
Essample preinne, e cist te fra
Honur grant, ke poër a.
Paes serra en Engleterre
En vostre tens sanz perte e were.”

Li eveskes tuit esbaï
Dist:“Seint Pere, je vus pri
Ki es de nus prelaz prelat,
Di moi quant ert en bon estat
Cest rëaume?”Cist regarde
Ducement, un petit tarde,
E puis li dist:“Amis, ç'apent
A Deu meimes omnipotent,
Ki translate e mue e change.
Regnes privez a humme estrange
Dune ki a pleisir li est.
Demander purquei pas ne lest.

Deus ad eschoisi un humme,
N'i ad meillur de ci c'a Rumme,
Ki fra dreiture e justise,
Ki vie ert nette e sanz vice,
Ki descumfira Daneis
E lur orgoil e lur surdeis 
Ke ore sunt feluns engrés 
E regnera en bone pes
E vivera bein lunge vie.
Jo, Peres, li ere en aïe.
Mais, beaus amis, ke voirs vus die,
Ne serra pas en ceste vie.
Avant te cunviendra murir,
Mais vus di k'est a venir.”
Atant desparut li veillard
E li jovne hum de l'autre part.

Li eveske atant s'esveille,
De l'aventure s'esmerveille,
De ceste avisiun la summe
Retent, e ceus deus bein numme.
De l'avisïun aperte
Furent meinte gent ben certe.
Graces rent a Tuit Puissant
Ke li plust descuverir tant.
A ses privez tut descuvri,
Kanke ci vus cunte e di,
Ke puis fu cum professie
De seint Aedward tut acumplie.

Aedward utremer sujurne
Dolenz, pensifs, tristes e murne,
Ki s'aduluse e mut se pleint.
Creit, si il est pris e ateint,
Reint ne fust ne rescus pas
Pur trestut l'or k'est a Damas,
E set ke mut estroitement
Par mal l'agueitent mult de gent:
Mut en avroit or e argent
Ki as Danois en feist present.
Aucun l'augueite d'entucher,
Prendre u ocire, u li embler.
Ne puet en liu estre seur
En chambre, en chastel ne en tur.
Sa esperance en Deu ad mise.
Lors est entrez en une iglise,
Devant l'auter a genoilluns
Ad fait ses affliccïuns,
Tendrement suspire e plure
E a jointes meins si ure.
Sa ureisun ert pure e bone.
Devant la face Deu en trone
Munte cum fet la fumee
De encens ki a Deu agree.
“Deus ki crias par tun sul mot
Aireterre e fu e flot
E la lune eu firmament,
Estoilles, solail ki resplent,
Ki sul ad droit es Rois dé Rois,
Ki regne ne faudra jamois 
Ne sai dire par quel raisun
Est apelez rois si vus nun.
Alisandre” “ki cunquist Daire 
Priam, Menelau, Cessaire,
E autres dunt nuls seit lenumbre,
Tut sunt passé par mort cum umbre.
Regnes dunes a pleisir
E toilez quant te plest tolir.
Saul le fer tu l'enguttas,
En liu ki Davi eshauças.
Regar, duz Deu, a tun frarin,
Ki sul es pere a l'orfanin.
Jhesu fiz Marie, gard
En moi tun sergant Aedward.
Jhesu, n'ai pere si vus nun.
Mis est ja a confusïun
Le meuz de mun lignage
Par estrange gent sauvage.
Aprés grantz perilz e dulurs,
Mes pere est morz n'i a gueres jurs.
Ma mere Emme la reïne 
Le queor mi point cum fait espine 
Ki de Cnut me fist parastre
E demere se fist marastre,
Par tant change tut nostre estat.
Du regne esurt cist barat.
Par tant fu de bastardie
La terre tute replenie
Ki tut le rëal lignage
Ocist a dul e a utrage.
Mes nevuz, lé fiz Aedmund,
Ne seit nuls ke devenuz sunt.
Aï, Aedmund, quer de liun!
E tu peris par traisun
Godewin li quens de Kent,
Li losengers ki flote e pent,
Par traisun, pecché e tort,
Ki ad livré mun frere a mort.
Suanus e Cnudz of lur Daneis
Mortz unt les gentiz Engleis,
Ki parenté, ki ancesur
Furent noble conquestur,
Venant en la cumpainie
Brut, a la chere hardie,
Ki s'en vint a grant navie
De la grant Troie, flur d'Asie.
Allas! ke fras, Engleterre?
U mais purras tu cunseil quere?
Ne sai; mes pri l'omnipotent,
Pité k'en eit hastivement
E de moi le sun Aedward
Ki el quer port de duel un dart.
Mais Deus, par ta redempcïun,
Du duel m'en dunez gareisun.
E par ta seinte passïun
Gardez moi de mal e traisun,
D'arme mulue e de venim,
Cum ja gardas le noble Edwin,
E Oswald le noble ber
Ki en la croiz li plout fïer.
Sire, seint Pere, en ki aïe
Me met e avüerie,
Escu me soiez e guarantz
Cuntre Daneis, feluns, tiranz.
Sires me soiez e amis
Cuntre tuz mes enemis.
En tun servise tut me met,
E vus vuu ben e vus promet,
Quant ere de force e age,
A Rumme frai mun pelrinage
U vus e vostre cumpainnun
Seint Poul sufristes passiun.”

Quant tant ad uré e dit,
Esbaudiz est par Seint Esprit.
Ki devant fu desesperez,
Tut est joius e recrïez.
Du Seint Esprit receit cumfort,
Cum perileez ki veint a port.
Tut li quers le renuvele,
De joie e baudur sautele.

Atant es vus nuveles porte
Un messagers ki le cumforte,
Ki par lettre enclose en cire
E enseignes” “k'il bein sout dire 
L'en fait tut de fi seür
Ke seint Pere l'a feit sucur:
“Tu ers li drugun d'Engleterre,
Nel puit aillurs for ci quere.
Mort sunt tut ti enemi.
Deu t'aanostre roi choisi.”

Quant l'ot Aedward e entent,
Graces a seint Pere rent.
Acertez est de la mort Cnud,
Ki tant a son lignage nuit.
Mort est Knud, e si fiz dui
Tost mururent aprés lui.
Li Daneis s'en vunt confus,
N'i osent demurer plus.
Lors sunt Engleis en grant baudur
E mercient lur Creatur,
Ki, cum d'Egipte fist jadis,
Ses serfs a de servage mis.

A joie unt demandé Aedward;
K'il n'est venuz lur semble tart.
Cuntre li a joie vunt.
La feste est grant ke il li funt.
Dïent li:“Ben seit venuz
El nun Deu li suen chers druz!”
Cum dist fu ja au Fiz Marie
Au jur de la Paske flurie.
Esluz fu rois einz k'il fust nez
E apelez rois bonurez.

D'Engleterre est ja clamez
Reis, enoint, ja curunez.
De Canterbire li prelat,
L'arceveske ki est primat
De tut le regne, lui enoint
E sacra, ki ne targa point.
S'envenent a grant cumpainie
Le clergé e chevalerie
E cist ki la prelacie
De Everwic guverne e guie,
Ke la feste est communale
Eu muster, cité e sale 
N'est nuls ki n'eit joie e baudur
E n'en loue le Creatur,
E prient ke Deus lunges gard
Lur naturel seignur Aedward.

Lors est la terre en bon estat.
Cunte e barun e li prelat,
N'est nuls a ki li reis ne pleise.
Tut sunt riche, tut sunt a eise,
E li prince ki sunt veisin
Tuit li sunt ami enclin,
Des les muntz gesk'en Espainne,
Nis l'empereres d'Alemainne.
De Deu e de gent ad grace.
N'est humme el mund ki le hace,
Fors Daneis” “ne put chaler,
Ke ne poent fors manacer.
Li forcibles reis de France
A li ad fait ja alïance.
Li duc, li cunte e li barun
De lointeins païs envirun,
Checuns a li s'abaundune,
Checuns bons homme a li se dune.
Ben semble le roi Salamun
De grant fame, de grant renun.
Franceis, Aleman, Lumbard
Desirent ver le roiAedward,
Ses leis oïr e establies,
Ses sens esescurtaisies.
Checuns ki veit le rei Aedward
Plus est curtois quant il s'en part.
Checuns i prent, checuns aprent
Mesure, sen e afaitement.
N'est si sages k'il ne s'en part
Plus sages de la curt Aedward.
N'est si curtois ki n'est bastard
S'il n'i aprent u tost u tard,
Ne serjant felun ne lurd
K'a priere s'i face surd.
Sa curt fu de afaitement
Escole, e de enseignement.
Ne fu puis le tens Arthur
Reis ki feist si grant honur.
Crüel a ses enemis,
Debonaire ert a ses amis,
Leüns fu as barbarins,
Aignel as suens e as veisins.
Ses baruns natureus ama
E volunters les avança;
Losenjurs e alïens
De ki leauté n'ert pas certeins
Echivi curtoisement
Eema sa natureu gent.
D'or e d'argent fu estorez,
S'en fu mut plus redutez.
Nepurquant s'en lassa quite
Une coillette maudite
K'em premerement par grace
Sanz tençun, curuz u manace
Coilleit par tut' Engleterre
Pur tenir cuntre Daneis guerre,
Puis en fu custume surse
E coillette en rëal burse
De bedeus cuveitus, engrés,
Cum en guerre, en tens de paes.
Li rois Aedward ço relessa
E par chartre le cunferma.

S'avint par une aventure,
Dunt me testmoinne l'escripture,
Li tresor pur resbaudir
Le quer le roi urent desir,
K'en tel tressor ne se fie.
Va s'en li reis u hom le guie.
Barilz mustrent, granz e pleners,
Repleniz k'erent de desners,
Ki furent de la coilette
Turnee de grace a dette.
Vit un deable saer desus
Le tresor, noir e hidus.
Sul le vit li rois Aedward,
Ke li dist k'il tost s'en part,
E fait de benaiçun escu;
E il s'en part par grant vertu
De la croiz, mais mut se pleint
K'ill'ad despoillé e reint.
E li rois despuis cel' ure
De cel tresor n'aveit cure.
Einz le fist, u pris fu, rendre.
Ne mes sufri denscot prendre;
Kar la rançun de cel taillage
Denscot fu dit en cel language.
Mut curt sa fame, e sa honur
Des riches, e povres amur.
Du pople avoit la benaiçun
E de Deu hautgueredun.

De iglise ama le servise,
De curt, dreiture e justise.
A simple semblant e umble oil
Regarde checun sanz orgoil.
Mut li sunt bon ami moine,
Hermite, prestre e chanoinne.
Ki plus fu seinz, meuz fu de lui.
Ses pluschers amis furent dui
Moines de grant religiun,
Bons clers de grant descresciun,
Dunt il me vus apent a dire,
Quant il achet a ma matire.

Li reis tint a mut grant vice
Sur tuz les autres avarice.
Par cest cunte, ki vout entendre,
Le puet hom saver e entendre.
Si en puet hom estre certein
Ke de grant pité fu plein.

Un jur avint par aventure
K'aprés grant cunseil e cure,
Cuchez eu lit dormir ne pout.
Nepurquant repos out
E s'apoia le chef enclin.
Atant est venuz Hugelin,
Li chamberleins, ki deners prent,
Tant cum li vintdunc a talent
Pur päer a ces seneschaus,
As achaturs e mareschaus.
Mais pur hastir s'en ublie
Ke la huche ne serre mie.
De la quisine l'escuiler
Va i pur fere sun mester.
Bein creit ke se seit endormi
Li rois, e dé desners seisi,
Muscer les va e puis repaire
E autant prent e musce a veire
E terce fez, kar il n'a garde
De Hugelin, ki lunges tarde.
Deners vout prendre grant partie.
Li reis tut veit ki ne dort mie,
Ki vit en esprit ke errant
Aprés i vendroit li sergant,
E dist:“Fui, garz, kar bein l'entenc
Ke Huges vent, le chamberleng.
Par la mere Deu, sanz faile,
Ne te larra nis une maile!”
Cist s'en va, ke mot ne sune;
Li rois cungé e pes li dune.

Li chamberleins aprés repaire
E veit le larcin, a veire,
Par grant osche k'il i trove,
Ke damage i est fait prove.
Amenusement i veit,
E ke li reis veille s'aparceit.
Lors cum esbaïz s'escrie:
“Harro!”Mes li rois l'en chastie:
“Tees, Hugelins.” “Sires, merci,
Grant damage est ja fet ici.
Veistes vus estranges, puis
Ke m'en parti, entrer a l'uis,
Ki ad emporté cest aver?”
Respunt li rois:“Ne put chaler.
“Merci, sires, e le larun
Ne veistes dunc? Hugelin, nun.
Ço fu un povre bosoinnus.
Plus en out a faire ke nus.
Asez tresor ad rois Aedward,
Droisest ke si promes eit part.
Deus fez i vint e a piece
Avoir vout prendre. A la terce
Jo li dis:“Va t'en, engrés.
Ke ja pris as, reten en paes,
Par moi ne serrez descuvert.
Huges s'en vent: ben soiez cert,
Tant le cunus, si Deus me vaille,
Ne te lerra nis une maille
S'il vent. E ben te poez vanter
Si tu t'en parz sanz desturber.
Le remenant ben te sufist. ”
Cum nus enseigna Jesu Crist,
Cummun deit estre aver du mund
A tuz ceuz ki mester en unt.”
Savoir puet humme par cest cunte
Cum d'aver fist pou de cunte,
E cum plein fu de pité,
De duçur e humilité,
Ke il ne vout fere au larun
Ki le suen embla si ben nun.
Die checuns le suen avis;
Ben di des seinz de paraïs
N'ai oï ki unc fist maire
Simplicité debonaire
Fors sul Jesu qui au larrun
Pendu a destre fist pardun
De ses maus en sa Passïun,
Cumenla ewangile lisum.

Dreiz est ke vus die e cunte
Ke li barun e ke li cunte
Pur le rëaume affermer
Volent ke il preinne moiller
Pur avoir eir naturel.
Assemblez sunt tuit si fael.
Dient li:“Beu sire reis,
Ben veis ke par feluns Daneis
Est li lignage rëal
Mut escurcé e mis auval,
E est destruite la cuntree.
Prium vus k'il vus agree
Femme prendre pur efforcer
Le regne, curune e poër,
Ke si il plest au rei du cel,
Eium de vus eir naturel
Ki sace e puisse quant ert d'age
Aprés vus guverner barnage,
Ke nus saçum a ki tenir,
Ki amer e ki servir;
Ke nus avums veisins feluns
Ki querent nos possessiuns,
Dunt chescuns guerre desire
E nus rober e nus ocire.”

Li reis, quant lur voler entent,
Enclin lur respunt simplement:
“Seignurs, aprés vus voil fere.
N'ere ja a vus cuntraire,
Keasage prince apent
Sivre sa natureu gent.
Respit demand mais a bref tens.”
Le barunage beu l'otrie;
Li reis beu les en mercie.
Ores s'est mis en uraisun
A tres bone entencïun:
“Jesu, a ki chescun purpos,
Wu e voler est tut declos,
E vus, avüé seint Pere,
Kar entendét ma priere,
E seint Johan Ewangeliste,
Cumfortez mun quor ke est triste.
Ben savez tut mun curage,
Chaste voil estre tut mun age.
Cument puis dunc femme espuser
E vivre of li chaste e enter?
E si jo pas nel voille faire,
A ma gent serrai cuntraire.
E cument ert de mun vëage?
Duz Deus, ki tant par est sage,
En cest esmai e dutance
Faites m'ent certefïance
Ke ne m'avenge le damage
De perdre mun pucelage.
Seint Johan ki es chaste e pur
E seint Pere, pusant pastur,
A l'un bail mun pucelage,
A l'autre mun pelerinage,
Ke vers mei ne seit irascu
Fiz la pucele Jesu,
Ki puceus e fiz de pucele
Nasquis de mere pure e bele,
Ke autrement apent de nestre
A Deu k'a un peccheur terrestre.
Cist par sun poier demeine
Ma vie guverne e ordeine,
Ke mun barunage ai desir
Päer, e a Deu pleisir.”

A sun barnage ki atent
Respunt li reis mut ducement:
“A vostre vuler e pleisir
Frai, seignurs, vostre desir,
Ke ki ne fait la volenté
Sa gent n'avra d'eus poësté.
N'a pas ses hummes enters
Quant reis n'a de gent les quers.”

Godwin,ki out mis entente
Cunquere tresor e rente,
Mut fu garniz e estorez
D'or e d'argent dunt out asez,
Ke par plaiz e par achatz
De grant aver out fait purchaz.
Mut out cunquis par boesdie
Plus ke par chivalerie.
N'out nuls si gentil en la terre
K'a Godwin osast mover guerre.
E li haut hume par fïance
Faitunt Godwin alïance.
N'avoit per en nule terre
De terre n'avoir cunquere.

Une fille avoit mut bele,
Bein entetchee damoisele
D'afaitement endoctrinee
Edith ki fu apelee.
Vers Deu, vers gent out mut de graces,
Du pere ne siut pas les traces,
Simple ert de cuntenement
Cum a pucele ben apent,
Mut fu de bon sen en lettrure
E tute ren u mist sa cure,
Dunt oïsez la fame espandre
D'Engleterre en Alisandre.
D'entaille e de purtraiture,
D'or e argent brudure
Tant fist verais,propres e beaus,
U d'agoille u de taveus,
Hummes, oiseus, bestes e flurs,
E tant parti ben ses culurs,
E de autre ovre riche e noble,
N'out per gesk'en Constantinoble.
Eloquinee fu e sage
Plus ke pucele de sun age,
Cure mist grant e entente
En bein despendre sa juvente.
Cum vent la rose de l'espine,
Venue est Edith de Godwine.
S'en fu fait un vers curtois
Dunt clers seivent ben le franceis,
Ço est:Sicut spina rosam
Genuit Godwinus Editham.

Godwin pensa par purveance
K'il en fra grant alïance
Par duner sa fille au roi.
Cele, par la bunté de soi,
Pur sun sen e sa doctrine,
Eschoisie ert ben a reïne,
E partant serra bein endormi
De ses murres la fame e cri;
Kar mut crent le rei Aedward
La mort sun frere e tempre e tart
E d'autres traisuns se venge
E gref vengance aucun tens prenge.
Par losenger e par promettre,
Par duns, par despendre e mettre,
Fist tant vers cunseillur lu roi
De sun desir k'aveit l'ottrei
Plus pur la bunté la pucele,
Ki tant par fu e bone e bele,
Ke le pere cunte Godwin
Ki tant savoit art e engin.
De cuntredisantz i out meint,
Ke Godwin fu traitre ateint.
Dutent ke li roisseus preinne
La savur de la funtaine,
Ke la fille traie du pere
Mau fruit de racine amere.
Mais la pucele ert tant amee,
A bone e sage espruvee,
Ke ne put aver fuisun
Ki deist de li ren si ben nun.
Si est au roi espusee
E reïne curunee.
Faitessunt noces richement
Cum a roi e reïne apent.
Asez i out chivalerie,
Asezi outbachelerie,
Valetz de force e juvente,
De jüer ki mettent entente,
Li unsdedesbriser ses lances,
Li autres de mener ces dances 
Chantent, balent e vïelent,
Harpent, treschent e sautelent.
Mut i out de riches duns,
Robes, jueus e gareisuns.
Li drap de soie e jueus d'or
Muntent a un grant tresor.

Passe li jurs a grant deduit,
Mais quantventau cucher la nuit,
Fait li roiswua la reïne
Par cunsente andui e cuvine,
Par ferme fei e cuvenant,
Dunt Deu funt testmoin e garant,
Ke ja a nul jur de lur age
N'entamerunt lur pucelage.
Li un le vout, l'autre le prie.
Cest wu tenir chescuns afie,
E requerent la pucele
K'alaita Deu de sa mamele,
Ki sule fu pucele e mere,
Seint Johan l'Ewangelist, seint Pere,
Ke cist troi vers le Creatur
Lur soient aïe e sucur,
Garde e cure de eus enpreine
Ke nuls de eus sun wu n'enfreinne.
Ensemble meinnent anz e jurs.
De chasteté tenent lé flurs.
Si en fu mut grant merveille.
Li lis blanc, rose vermeille,
La chalur de lur jovenesce
Ne fait flestrir ne pas ne blesce.
Ensemble sunt, ensemble meinnent,
Lur wu ne lur promessen'enfreinnent,
E vivent en marïage
Cum en ordre de monïage.
Ensemble sunt a la manere
Cum chere sur of sun cher frere.
Si est du seint roi Aedward
Cum la ligne k'en fu pas n'art.
Par veintre charnel desir
Bein deit estre clamezmartir.
Ne sai cunter en nul' estoire
Rei ki feist si grant victoire.
Sa char, diable emund venqui,
Ki sunt troi fort enimi.

Pleinsestli mundz de traisun,
De mesdiz e detracciun!
Li uns dïent par reproce
K'il sa femme pas n'aproce
Par simplesce e niceté
E fole simplicité,
Aucuns pur ço ke il n'out cure
Ke de Edith eit engendrure,
Ki fu fiz au mauveis cunte
Ki unc de traïr n'out hunte.
Mais ne seivent le grant secrei
De seint Aedward le chaste rei,
Ne il ne seivent la cuvine
De Edith la chaste reïne,
Cument Deus out devisé
Tute lur vie e ordené,
Ki veit quank'est a venir
E tut ordeine a sun pleisir.

Un jur de Pentecuste avint
Li rois Aedward ke sa curt tint
A Westmuster grant e plenere
Ugrant gent du barnage ere.
Le jur porta li rois curune;
Le quor a Deu tut abaundune.
Au sacrement de la messe
De quor urer pas ne sesse,
Tut fust il en autur rëal
E ceptre tenant principal,
Le quor a simple e umble e bas.
Puis k'il est de l'urer las,
Surrist cum en transe mis.
Si s'esmerveillent tut du ris
E li cunte e li barun
E tuit ke furent envirun.
Aprés cel' hure, grant tens
Fu en estudie e grant purpens.
Mais quant virent tens e ure,
Li privé de sa nureture
Demandent de la risee
L'achesun ke seit mustree,
Ke il s'esmerveillent tuit
Queu baudur out dunc e deduit,
Ke de mut simpleporteüre
Soleit estrë a cel' ure.

Li rois atant gent esuspire ;
As demandanz cumence a dire:
“Ma leal gent, mes chers amis,
Dirai le vus purquei je ris.
Quant hum cumença la servise
De la messe, sulum l'asise
E la custume de cel di,
Li Esprit Deu le mund empli.
Priai Deu de bon curage
K'il me savast e mun barnage
E nus enveiast Seint Esprit,
Cum il a ceu jur jadis fist
A ses apostres e amis.
Atant estoie en transe mis,
Gesk'enDene marche vi
Nostre mortel enemi
Le rei, ki a grant navie
E de Dannois grant cumpainie
S'apparilla de ça venir
Pur moi e pur nus tuz hunir.
D'armes ebléchargent lur nefs,
Portent atil, levent lur trefs.
Li venz ert a lur pleisir
Droit en Engleterre venir.
Mais quant es nefs deivent entrer,
Lur est venuz un encumbrer.
Quant li flot fu haut e plein,
Li rois ki fu lur suverein 
Ben vi, ben sai, ben le record 
Cum vout passer d'un bat en bord,
Chei entre la nef e le bat
En la mer, suvin e flat.
Noiez est, cuvert en l'unde
D'une wage grosse e parfunde.
De li aprés n'oïrent mot;
Peri, flota aval le flot.
Quant ad ceo wu trestut l'ost,
Descumfist, repairent tost.
Par vengance mut redutent
K'il agraventent e tresbuchent.
Pur ço vus di, ma bone gent,
Cist est Deus omnipotent,
Cist fait a amer e a duter
Ki ses serfs set si venger
E a un peccheur descuvre
Si glorïus miracle e ovre.”

As clers, as lais, trestuzensemble
Ki i sunt, merveilles semble.
En Denmarche unt tost tramis 
La verité unt tost enquis 
Chevalers e clers senez,
Ki ja i sunt ben acertez
K'a cel' ure e a cel jur
K'il apristrent de lur seignur
Murut li rois a l'eskiper
Noiez par cheiir en mer.
A Deu rendent grace e gloire
Ki ses sers ad en memoire.
Tut cist ki l'aventure oient,
Ki teus ovres fait, Deu loient;
E ki unc entent le miracle
De la croiz se fait signacle,
E dient:“Deus nus saut e gard
Nostre seint seignur Aedward.”
Li emperere e roi de France
E autres rois de grant pusance
Venent le voir e acointer
E amistez a li fermer.

Beu sembla roi Salomun
K'em vint de lointein regïun
Pur faire a li alïance,
Oïr sun sen, ver sa poissance.
N'out li roisAedward veisin
Ki ne li fu amis enclin.

Li regnes est en bon estat,
Li chivaler e li prelat,
Li burgois e li marchant,
Li gainnur e païsant,
Li clerc e li citain,
Li franc e li vilain,
Ke justise est sustenue
Partut e la paes meintenue.
Vis pout estre a Engleterre
Aprés les dolur de guerre
Li mundz k'est renuvelez.
S'en va ivern e vent estez.

Mais checuns ki est a eise
Deit penser de sa maleise,
E quant est en meillur estat,
Penser de ruine e de flat,
Ke de haut chiet hem mut bas,
E joie turne tost en allas.
Si fist li sage rei Aedward.
K'il ne seit quite semble tart
De sun vuu e pelerinage,
Tant cum est en bon point d'age.
Lores mande tute sa gent
K'a Lundres vengent prestement
De l'estat du regne traiter,
E cist venent sanz demurrer.

Quant fait est pais e silence,
Li reis parler a eus cumence:
“Seignurs, celez estre ne deit:
Quant fu en anguoise e destreit,
Ço fu, ke jo voirs vus die,
Quant sujurnai en Normendie
Of le duc ki m'ert äeus,
Richardz, e ere juvenceus,
Nuveles me vindrent suvent
Ki mut me rendirent dolent,
Ore de Cnut, ore de Suan,
Par queus sufristes tant d'ahan,
Ocise, arsun,
D'aver rançun,
Exil, servage
E prisun,
Nuveles de la mort mun pere,
Nuveles des noces ma mere,
Nuvele de Aedmund mun frere 
Ki pire fu ke la premere 
Nuveles de mes nevusz,
K'ocis furent par Daneis gluz,
Puis d'Aufré, mun frere, ki
Asorbez muruit en Heli.
Gueitez fu d'enprisuner,
Ne fu seur nis eu muster.
N'oi, fors de Deu e sa Mere,
Cumfort, e mun seignur seint Pere,
Eseint Johan l'Ewangelliste.
Si m'en alai un jur mut triste
En une eglise u jo urai.
A ceus quatre m'abaundunai
Ma vie tute a ordener,
E fis un wu, nel dei celer,
Pur moi e pur mun heritage
E pur vus k'estes mun barnage
D'aler a Rumme en ureisuns.
S'en voil, tres chers seignurs baruns,
Cest veage pur vus furnir
K'a Deu e vus venge a pleisir,
Ne m'a mester del cuntredire,
Ke Deus vers moi e vus s'en ire,
Ki dist, cum jo vus truis e lis:
“Wuez, rendez k'avez promis.”
Ço ke requis Deu l'ad acumpli,
E mut plus, süe merci.
N'est mie droiz ke deive atendre
Mun service e mun wu rendre.
Mais vus, seignurs, e vus, commune,
Ki estes regne e la curune,
Si vus ben tenez emsemble
N'as veisin ki ne cresme e tremble
De vus grever. S'un autre het
E vus li, e il vus anguoisse e gret,
Quant tis enemis l'out dire,
Vus ambesdeu puet descunfire.
S'un bastun teng e feble e grelle
En ma mein petit e frelle,
Sanz gref le puis froisir des poinz.
Si sis u set leezenjoinz
Bastunceus liez ensemble,
Nes despeçasse. Ço semble
Gent en une regïun,
S'il s'entreeiment, n'unt si ben nun;
Si cuntenciun i ad e ire,
E l'un ça e l'autre la tire,
Chescun sun veisin agravent.
Pur ço vus di, ma bone gent
K'estes devant moi en present,
Purvoiez communaument
A ki bailler purrai ma terre
Pur guverner sanz male guerre,
E as queus de mes feus
Mes citez e mes chasteus,
A ki les portz, ki ma moiller,
A vus apent du cunseiller.
A tuz les mens cungé demand.
A seint Pere vus tuz cumand,
E priez k'il vus saut e gard
Sun leal pelerin Aedward;
E vus, religiuse gent,
Le vus pri especiaument.”
Li pople a haute voiz s'escrie,
Cum esfreé e esbaïe:
“Quoi est ço k'i vulez, beu sire?
Volez vus nus tuz ocire?
Deu nus ad fait de vus present;
Volez vus vostre regne e gent
Ke il a guverner vus a
Baillé, as lus guerpir ja?
Ausi ben poét cumaunder
Nus tuz les voz a decoler.
Nus nel purïum suffrir.
Meuz volum trestuit murir.”

Li arceveske e li grant humme
Voient ke ceste voie a Rumme
Au regne serroit periluse:
Del granter a but refuse.
Au roi dient k'il cunseil oie,
Si en avrait grant pru e joie.
Dient:“Pensez ke n'avez eir.
Si faillum de vostre repeir,
A ço k'avum feluns fortz
Veisins proceins, jas sumes mortz.
Vie est aventeruse d'humme.
Ne veüm nus k'a custumme
Par maladie e par langur
Murt hom en paes e en sujur,
Nis li petit ejonvre enfant? 
Entemes en travail si grant
De passer voie si lointeine
U tant i a esnui e peine!
Les pas, la mer, les munz, les haus 
Queus est l'esnuis, queus li travaus!
Periluse est iceus veiages.
Es guez, as punz, e as passages,
De venim e d'entuchement
E agueitz d'aliene gent,
Numeement Rumeins feluns 
Ne querent fors luers e duns;
L'or vermail e l'argent blanc
Cuveitent cum sansue sanc.
Tant a perilz, ne sai quei dire!
E vus en dïum, beu sire,
Vus i despenderét tresor,
En pieté manerez restor;
Vus en friez une grant eglise
En mie vostre terre assise,
En seinte memorie e honur
D'aucun martir e cunfessur,
Of gent de religïun
Ki n'atendrunt s'a urer nun,
Ki tant cum le siecles dure
De Deu servir mettrunt cure,
Ki as almes vos ancesurs
Ki morz sunt, frunt granz sucurs,
Pur rois presenz, pur rois aprés,
E pur l'estat du regne e pes.
En pure vie sanz vice
Offerunt a Deu servise
En messes e en matines,
Junes e disciplinis,
Chanter e lire e verseiller,
Aumones as povres duner,
E trespassanz herberger,
E chaste vie demener.
Plus valent muz beins ke uns,
Numement mut beins communs
Ki a lung tens sunt durables,
Ki n'est un bens trespassables.
Si envoiez a l'apostoille
K'il vus del vostre wu assoille.
E ke vus le sacét, sire,
Nel volum cunseiller ne dire
Ke li veage tut remeinne
Mais k'uncore delai preigne.
Si enverrez bons clers lettrez,
Chevalers of eus senez,
E manderez a vostre pere,
K'en terre est en liu seint Pere,
Ki a plenerement poër
Wu müer e reachater
Par aumones e par benfait
Quant veit profit, acrés, esplait
E l'onur de seint' iglise
K'il a crestre la cure ad prise.
E seit en la curt de Rumme
De tut cest cunseil la summe.
Quant vendrunt ceus k'enverrez,
Ke cunseil vuscundune, frez.
E sire rois, de l'autre part 
Meuz vaut desclore tost ketart ;
Ben est a dire e a retraire 
Ke ne serrez a nus cuntraire
N'a noz cunseilz ne nos esgarz,
Juré l'avez, leaus rois Aedwardz.
Ne poez dunc, ki reisun rendre
Veut, sanz nus teu chose emprendre,
Ne sanz l'assen de la commune
Teu perilferea la curune.”

Dïent gent chescune part:
“Merci eiez, duz rois Aedward.
Cunseil te dïent lëal
Ti gentil humme natural.
A seurté de vostre terre
Fait teu cunseil ben a creire.”

Tant weimentent e tant crient,
E ke pur Deu remainne dient,
Ke li rois pur lur priere
Lur otreit mais k'en teu manere
L'apostoillë i cunsente.
Lors unt mis trestut entente
Teu messagers entre eus eslire
Ki bein voillent e sacent dire
E parfurnir cest message
Au pru le rei e sun barnage.

Li prelat d'Everwic, ki sage
Fu, e resnable de langage,
Aeldrez k'out nun, i est choisiz;
E ki resnables fu de diz
E en faitz leaus, cist de Wincestre,
Hermans k'out nun, l'autre deust estre.

Cist requis sunt ke il i aillent,
E il s'aturnent e s'aparaillent.
A curt venent e unt truvé 
Deu l'out purveu e ordené 
Apostoille k'out nun Leün,
Seint hum de grant religïun,
E trestuz les chardenaus
E des prelatz especiaus
Une mut grant asemblee
Ki la fu preste e aünee
D'un cuncil general tenir.
Cist quant seivent ces deus venir,
Joie unt grant e esperance
K'efforcee eirt lur purvëance,
Kar de grant auctorité
E de grant sen sunt estoré.

Quant la pape lur message
Out e entent de bon curage,
Quanke mande par eus e prie,
A sun cher fiz Aedward otrie:
Ke d'une abbeie k'est destruite
Estore u face une tute,
A Deu loenge e a gloire
E de seint Pere a memoire,
E relesse wu del vëauge
K'au regne serroit damage,
E soit en la proteccïun
Seint Pere e Pol sun cumpainnun,
Ke il par bone entencïun
Vudra duner a sa meisun,
E sa beneiçun li dune.
Quant du cuncil la commune
La summe du message entent,
Le cunferme e i assent.
Le testmoin fu seur e grant,
Puis a l'escrit fu fait guarant
U la bulle de soie pent,
Au cuncil k'ert plenerement
Par commun voler e cunsence
Enlue en pais e en silence,
E puis par cunseil de legistre
Cuntreescrit eu grant registre,
Ke nuls humme a nul tens enpreinne
Ke cel privilege enfreinne
Ke si est cunfermé a Rumme.
E tel est de l'escrit la summe
Ki est en latin apert
Noté, ke en seit chescuns cert.

De l'escrit est tel la summe:
“Leüm, eveske de Rumme,
Serf as serfs Deu, Aedward le rei
Salu e beneiçun envei.
Puis k'ai oï e entendu
Vostre voler, purpos e wu,
Au Roi de tuz rois mercis rent
Pur ki regnent communement
Reis renumez en terre
E princes pur dreiture fere,
Pur ceo ke tuz jurs preceins
Est Deus a ses amis certeins,
E le voler est tut commun
De Deu e de ses seinz cum un.
A ses seinz est chef e nostre,
Ben veut ke volent si apostre.
A seint Pere estes tenu
Par ta promesse e par tun wu;
Par la reisun k'est ja dite
Fai k'a Deu plest, si estes quite.
En peril est vostre terre
Ke de veisins redute guerre.
A tei apent guier le frein
De justise vers çoeus ki plein
De ire sunt e traïsun
E trublent la regïun.
Si en purroit surdre perilz
De vostre partir, beau fiz.
Par le poër k'a moi apent
De par Deu omnipotent
E la puissance seint Pere 
Ke si seinz apostres ere,
Ki du poër seisine prist
A cel' ure quant il li dist:
“Quank'en terre lïerrez
Tut serra eu ciel lïez,
E quanke en assouderez
Eu ciel ert tut deliverez ” 
E joe mortel k'en liu seint Pere
Le purrai, e par prïere
Tut cest sené, ke i assent 
Ki est en Deu le vout, present 
De tun wu dunt es tenu,
Dunt crens ke Deus seit irascu,
E des pecchez ke des enfance
As fait par ta nunsavance
E par peresce c'en arere,
Vus assoil, fiz, en teu manere
K'as povres en aumones rendes
Le tressor ke despendre entendes.
Un muster en l'onur seint Pere
Rëal frez, de chauz e pere,
U moines mettrunt peine e cure
Deu servir tant cum li mund dure.
E parfacez l'iglise tute
U une restorez destruite.
Le muster en franchise met
K'a nul lai seit fors rois suget,
E seit tuz jurs de la maisun
Reis especïal patrun.
E privileges e franchise,
Rente k'em dune a l'eglise,
Voil ke pape garantie
Des ore a tuz jurs mais de vie.
E si nul mortel enpreinne
K'il cest men ottrei enfreinne,
Seit maleit finablement,
Dampnezenenfernal turment.”

Par une aventure k'orrez
Fu li rois ja ben acertez
Des messagers e du message
En lur espleit e lur vëage.
La raisun ki est escrite
Pruvé est par un hermite
Ki out de Deu grant grace e gent,
Ke il vesqui mut seintement
E fu de mut haute vie,
E avoit sa menantie
En une bove susterine,
Vivant de fruit e de racine.
D'age fu mut e ja veisin,
Cist seint hermites, a sa fin,
A receivre les granz soudees
K'eu ciel li furent estüees.

A une nuit paraventure 
Ke mut dune le jur cure
D'urer e lire en escripture
Cum peine de enfern est dure
E cum la vie pardurable
Du cel est duce e desirable 
Tant li meine cist penser,
Ne puet dormir ne reposer.
Seint Pere li apert atant
Apertz e beus a cler semblant.
Esbaïz est, e dist seint Pere
Ducement:“N'as garde, frere.
Ço sui jo Peres ki gard
Les clefs du cel. Di Aedward,
Le dreiturel rei d'Engleterre,
Ke sun desir e sa preiere
Par moi ke en ai Deu prié
A sun pleisir est achevé.
De tuz ses pecchez ad pardun
E du wu absolucïun
Par mun poer e ma dreiture,
Ki du cel guvern la sereure,
Par cuvent e condicïun
K'a moi face une meisun,
U cuvent de moines eit
Apris de l'ordre seint Beneit,
Ke Deu servir mettrunt cure
E moi tant cum li secle dure.
A Lundres est li lius signé
A deus liues de la cité,
Thorneie, u est une iglise
Aunciene e bas assise 
Ke poverte nuls ne prise 
Vers occident sur Tamise.
Jo memes le liu sacrai
De mes meins, ke mut cher l'ai.
La voil k'il sa iglise estore,
Mais primes asseve la more.
Ceu liu serra mut glorïus,
Pleisant au Sire la sus.
E sace il ke si messager
En venant suntsanzdesturber.
A ceu jur les muntz passerunt
E ceu jur en mer siglerunt
E a ceu jur au roi vendrunt,
Lur privilege verra k'il unt.
Ne lur purra vent ne el nuire,
Jo meimes les voil cundure.
S'en voil sanz faille ke vus numme
Des messagers venanz de Rumme
Les purchaz e les jurnez
K'a venir sunt e ke passees.”
Du privilege e la franchise
K'il portent, lé poinz devise.
Des messagers l'estoire tute
Recunte, ke li rois n'en dute.

“Jo sui celui k'en Normendie
M'en preia sucurs e aïe,
K'a moi vua par sun pleisir
A Rumme a mum muster venir.
Ore voil dunc k'a Thorneie eit
Un muster honorable fait,
E voil e cunseil, ben sace,
M'iglise seit en cele place.
A ceus ke la me servirunt
D'iluc en paraïs irrunt,
E jo, ke ço est mun mester,
Eu cel les lerrai entrer.
Quanke jo vus ai ici dit
Apertement met en escrit,
Au rei l'envei e sun barnage
Pur acerter lur curage.
A Deu te cumand. Jo m'en part.
Par moi salu le roi Aedward.”
Quant out ço dit, of la lüur
Desparuit devant le jur.

Li hermite atant s'esveille.
S'en fu miracle e grant merveille
K'au jur ke cest avisïun
La nuit avint, cum nus lisun,
Furent li messager a curt,
Ki n'i furent müet ne surd.
Lur busoine unt fait a devise,
Repairant unt lur voie emprise
Of cungez e benaiçuns
La pape e tuz ses cumpainuns,
E s'en venent sanz sujurner,
Sanz demuere u desturber,
Mut tost as amblanz palefrotz,
Cum fait galie as galïotz.
Ore dïum ke fist li bers,
Li bons hermite endementers.

Li prudum ne se feint, matin
Le fist escrivre en parchemin
De chef en chef la matire
E puis säeler en cire.
Porter le fait mut tost, part
Seint Pere, au bon rei Aedward.
Cist list l'escrit, s'en a grant joie,
Mais ne vout le veie e oie
Fors as privez, kar ne vout pas
Ke soit tenu folie u gas.
Quant vendrunt li messager,
Si il acordent vout saver.
S'il ne s'acordent tut en um,
N'ert tenu si trufle nun,
Mais si acorde li escrit
Au fait, dunc n'i a cuntredit,
S'en serra la chose certe,
A tuz serra dunc aperte.

Li messager venent de Rumme
Portant del wu real la summe.
Assemblez est tut le barnage
Pur oïr cest grant message,
E cist cumencent a tuz dire
Lur mesage e l'escrit lire
E l'aventure k'est escrite
K'avint au roi du seint hermite.
L'une epistre a l'autre tute
S'acorde, ke n'est nuls en dute
Ke ne venge le mandement
De part Deu omnipotent
E seint Pere, ki de la porte
De seint paraïs clefs porte,
Kar l'une vent de l'orient
E li autre de l'occident.
De ço en est chescuns certeins,
Ke li reclus fu mut lunteins
U cert de ço ne pout estre
Eu païs de Wirecestre,
Loing de gent en la wastine
Eu pendant d'une gaudine
Clos en la cave cunquise
Parfund en la roche bise.
Ne pensa ren en sun curage
Du roi, du wu, ne sun veage,
Avant ke Deu li envea
Seint Pere ki li cunta.

Quant seit li reis par cel enseinne
K'il plest a Deu ke il remainne,
A sun barnage ki l'atent
Ad lores dit apertement:
“Seignurs baruns, pus k'il plest
A celui ki dé Rois Reis est,
Ore est a aise mun curage.
Quite vus clem iceu päage
Ke par la terre fu cuillette
E de grace turnee a dette.
Chartre vus faz, ke seit estable,
A tuz tens cert e pardurable,
A cest parlement commun.
Tant est plus seür le dun.”

Lores amend le rois sa vie.
As povres fait large partie,
E fu urant e tempre e tart.
Ki fist les bens fors rois Aedward?
Ki vesti les poveres nuz
Fors Aedward li seinz, li duz?
Ki pesseit les fameillus
Fors Aedward li glorïus?
Aedward cist duna les duns,
Quite clama de ses prisuns,
Ne se laist veintre d'avarice
Mais le tint a mut grant vice,
D'escundire mut out hunte,
D'or u de argent ne tint cunte.
Ses bens cressent de jurs en jurs
E sa fame e ses honurs,
E fu de grant humilité.
Des bosoinnus avoit pité.
Sanz cuntredit e ramposnes
Fist ses privees aumosnes.
N'out en sa terre maisun
D'ordre e de religïun
Rëal dun de li ki ne ust
Par que benistre nel dust.
Nel dei pas passer ne taire
Cum il fu duz e debonaire.
Par un cunte le voil prover
Ki ne fait pas a ublïer.

Il avint ke Aedward li reis
A Lundres fu en sun paleis.
A la chapele ala seint Pere
Oïr messe, ke pres ere,
E des chivalers grant rencs
U fu Huges li chamberlencs.
Un povre sëet eu chemin,
Cuntrait, mendifs e orfanin.
Guil Michel avoit cist nun,
E fu Irais de nacïun,
Megres, cuntraiz, febles e las,
Ki s'escrieit:“Allas, allas!
Jo sui ci un povre dolent
De ki nus hum pité ne prent,
Ki tort sui e desfigurez.
Las, purquei fu jo unc nez?”
La face avoit fruncie e teinte.
Tut unt pité de sa pleinte.
Les pez out tortz, nerfs engurdiz,
Gambes sanz brahun, engresliz,
Si ke dé genoilz la junture
Au dos se tuert cuntre nature.
Li pé besturné, flestriz,
As nages s'aerdent revertiz.
A uns eschameus feitiz
K'il teneit cuntre sun piz
Se trait li povre frarin
Par cel enboué chemin.
Veit Hugelin, en haut s'escrie:
“Mercis, Hugun, ne m'ous tu mie?
Jas es tu gentilz de sanc
E de quor pitus e franc.
“Ke volez, dist Huges, ke te face?”
Cist li respundi mut basse:
“A Rumme sui alez sis feiz,
En teu manere, en teu destreiz,
Sis feiz a Rumme ai esté
Pelerin las e meseisé,
U saunté m'a promis seint Pere,
Nepurquant en teu manere
Ke li gentilz rois Aedward 
Ke Deus e seint Pere guard 
A sun col rëal demeinne
Gesk'au muster porter me deinne.
Seint Pere le vout si druz,
Li seint k'il eime sur tuz,
Il le requert e cumande
E par moi peccheur le mande
K'il ne lesse ke ne face,
Cum il de Deu eime grace,
E vus me facez le message,
Hugelin de franc curage.”

Cist le va cunter au roi.
Respund cist:“Jo frai par fei.
A juntes mains rend Deu merci
K'a teu mester m'ad eschoisi.”
Atant ad mandé le povre humme,
Au dos le trusse, si en fait summe,
S'enporte le malade las.
Li nunsavant s'en funt lur gas.
Dïent li:“Lessez atant!
Ke portez tu le las puant?
De ses boces la quiture
Desent par vostre vesture,
Vostre cors e robe soille
E gesk'as garetz vus moille.”
Mais ne laist k'il ne l'enporte.
Atant es vus ke la char morte
S'estent, e laschent les junctures,
S'adrescent les cuntrefaitures.
Li nerfs ki furent besturnee
En lur droit liu sunt redrescee.
Li rois, ja travailez e las,
Celui ki unc n'ala un pas
Devant l'auter sur les desgrez
Avale, e cist asta es pez,
E lua Deu ki l'a guari,
E cist ki la sunt ofvec lui.
Atant le seisi par la mein
Godriz, ki dunc fu secrestein.
A Deu louer met entente,
Al haut auter le presente,
A pas seur serreement
L'enmeine par ceu pavement,
Ke ne besille ne tremble.
Dunc a tuz merveilles semble,
Ke des grant tens fu cuneuz
Li cuntrait des passant tuz.
Louent le rei du ceil la sus,
CantantTe Deum laudamus.
Li povres ki se sent gariz
A Deu rent graces e merciz,
E ke memorie en eient gent
Ses eschameus au mur i pent.
Des dunc devint pelerin
Seint Pere; s'acoilt sun chemin.
Li rois a sun sustenement
L'en fait duner de sun argent.
Cist Deu servi tant cum fu vifs.
Cest traité purtant escris
Ke par tant puisse humme entendre
Cum de quor verai e tendre
Ama seint Pere le apostre,
Le suen seignur e le nostre.

Lors ad curage e plus desir
De li amer e li servir

Ke fundee est sur Tamise,
Dunt la seinteté est certe.
Dechaïte est par poverte,
Ki fu des aunciens numee,
Cum avant vus dis, Thorneie,
Dunt la fame eirt certe e bone,
Kar seint Pere en sa persone
La dedïa of cumpainnie
Des seinz angles esclarcie.

E pur ço ke a ma matire
Apent, le me cuvent dire,
Ne larrai pur nul travail
De l'estoire le cumençail
E la raisun du fundement
E puis del dedïement,
Dunt l'escrit nus en fait cert.

Eu tens le rei Aethelbert
Ki regna eu païs de Kent,
A ki cumencer m'apent,
Ki seint Austin cunverti,
Un nevuu out preuz e hardi
Ki par seint Augustin fu feaus,
Reis d'Engleis orïentaus,
Sebert k'out nun, e baptizé
Fu el nun de la Trinité.
A Lundres fist le muster
K'a seint Pol li plout dedïer 
La fu sa principal cité 
Denz les murs l'ad ben posé.
Eveske i fait mettre eu sé
De seint Austin ordené,
Mellit k'out nun, ke seint Gregoire
Nus envea, cum dist l'estoire.
Dunc emprist li reis Sebert
Par assen sun uncle Aedelbert
E par seint Mellit, ki fu
De haute vie e grant vertu,
Un muster fist de seint Pere,
Vers occident, de chauz e pere.
Quant fu parfeite la iglise,
Tute a point e a devise
E preste au dedïement
E croizee cum il apent,
E seint Mellit eu lendemain
Del dedier fu tut certein,
La nuit avant pur la merveille
Grant gent i atent e veille
Ki n'urent veu tel sacrement,
Cunverse a Deu novelement
Ki n'urent unc veu ceste aprise.

Es vus la nuit de la Tamise
Uns hom en estrange vesture
Ki s'escrie de hure en ure
E ne sesse e ne se alasse:
“Ai leis! passagur ki passe!
Ki de la venir me face
Bon luer avera, ben sace.”

Uns peccheurs ki ço out e veit
Va i, en sun bat le receit.
De l'autre part le met a rive,
E cist, si tost cum arive,
Entrez est en sun muster.
Li airs devint lusanz e clers,
N'out eu muster tenegre n'umbre,
Atant des angres grant numbre
Ki s'en venent a sun servise
A dedïer cele iglise!
Tant i a partut lüur
Ke vis est a cel pescur
Ke li solailz a la lune
Sa clarté tute preste u dune.
Angles du cel avaler
Regarde, e puis remunter.
Teu joie a ke li est vis
Ke raviz est en paraïs
Pur l'avisïun k'apert.

Quant tut unt fait quant ki afert
Par raisun au dediement,
A sun pescurki atent
S'en vent li barun seint Pere.
“Es tu uncore ci, beu frere?
“Oïl, sire, mais en effrei
Ai ceste nuit esté. Pur quei?
“Pur ço ke, si le vus os dire,
Tant estes luissantz, beu sire.
Plus estes beaus e esclarci
Ke n'est li solailz de midi.
Crem ke la lüur tut m'arde.
“Amis, dist seint Pere, n'as garde.
As tu dunc moi u autre pestre?
“Sire, entendant ne poi estre
Fors as solaz celestïens
Dunt cist lius trestut fu pleins,
E la clarté ke de vus vint
Asorba tant mes oilz e tint,
N'ai pris anuit fors un pessun.
De vus ateng le guerdun.”
E cist li dist:“Ore en Tamise
Tes reis get, s'en averez prise.”
E cist si fist, s'en prist peisun
Demanois a grant foisun,
Dunt riches fu e estorez.
A terre les unt li res sachez
Dunt li plusur furent saumun.
E cist li dist:“Pescur, pren l'un,
S'en frez de par moi cest present
A Mellit; di apertement
Ke jo Peres, du cel claver,
Cest muster ving ci dedïer.
Verrai tesmoin de ço preinnes,
Asez i truvera enseignes.
E n'enpreinnez a dedïer
Dunt acumpli ai le mester.
Di li ke tut abandun
M'amur e ma beneiçun
A iceste moie iglise.
Ke Deu m'eime e prise,
Ci ert mun repeir suvent.
Par le poier k'a moi apent,
Des pecchez la gent asoudrai,
Les lïez ci delïerai,
Ne lur ert porte veée
K'en paraïs n'oient entree.
A l'eveske Mellit di
Quanke as oï e veu ci,
E ke il au pople descuvre
De chef en autre tut cest uvre.”
Li pescur sa raisun tute
De quor entent e ben escute.

“Sire, dist il, entendu ai.
Vos cummandz tuz parfurnirai.”
As peez li chet e mut li prie
K'en cunsail li seit e aïe.
Dist li:“Eiez desornavant
Merci de moi cum tun sergant
E pren servise e humage
De moi e de mun lignage.”

Atant de li li seint veillard
A joie e a clarté s'en part.
L'aube du jur tost s'escreve.
L'eveske Mellit atant se leve
E fait trestut aparailer
K'apendant fu a sun mester
Cum a si grant dediement,
Enuncciun e vestement,
E va i a prime du jur.
Atant encuntre le peschur
Ki ben fu remenbrez e sage
A parfurnir sun message
Plenerement de point en point
Si cum seint Pere li enjoint.
De part seint Pere gentement
Du saumun fist le present.

“Sire, dist, cest saumuncel
T'enveit li tuens bailz nuvel
K'anuit fu li tuns vicaires,
Cist k'est des apostres maires,
Princes, clavers e pasturs,
A haut servise e granz honurs,
De l'iglise tuz les clostres 
Ço est seint Pere li apostres,
K'a dedïé le muster,
Ceste nuit, de Westmuster.
Merchee est la eglise tute,
N'a mester ke nuls en dute:
Eu sabelun les escriptures
Tutes fresches, e figures
Sanz esfauçure aperte e fresche.
I verriez l'abecé grezesche.”
Li eveskes, ki recunut
Les enseignes, tuz ses diz crut.
La iglise vit arusee
E de duze croiz merchee,
Dedenz, dehors, les murs moillez,
De l'ewe benoite arusez,
E l'abecé eu pavement
Escrit duble apertement,
E de l'oille les signacles,
E le greinnur des miracles,
Les remasilles des chandeilles.

Au pople li prelat descot 
Mellit” “tut cest, de mot en mot,
Ki grant feste e joie ent meinne.

“Seignurs, dist il, gent crestieine,
Kar entendez une nuvele,
Mi quors de joie en sautele,
Tant estrange u glorïuse,
N'oïstes mais tant mervailluse.
Anuit descendi la grace
Deu du cel en ceste place.
Sire Jesus omnipotent
Du cel ad tramis, ki resplent,
Ceste nuit a dedïer,
Ben sacez, cest seint muster,
Seint Pere, ki est du cel
Poissant claver e esperitel.
Les nuveles sunt ben certes
E les enseingnes apertes:
Des duze croiz les enointures,
Eu sabelun les escriptures.
Ne me oserai antremettre
Autres beneiçuns i mettre,
E le defend e il le mande,
N'os trespasser ço k'il cummande.
Ben sui acertez, de fi,
K'il le mester ad acumpli
Asez meuz e plus seintement
Ke ne savroie, voir, teu cent.
Par avisiun sui seur,
E le testmoin de cest pescur,
Of autres enseignes ke ai
Dit, la verité ben sai.
S'en devez mut cest liu amer
Desornavant e honurer,
Kar seint Pere, ki est vicaire
Deu, ça, ço dist, suvent repaire.
De vos peccheez vus hasoudra
E eu cel vus acoildra,
Ki tus ceus k'il sauver veut
Cum du cel haut porter puet.”

Tut cist ki la nuvele ouent
Les miracles Deu mut louent.
De ceu tens e en avant
Au muster fist hum honur grant,
E fluri en fresche memoire
De cest dedïement l'estoire.

Li pescurs e sun lignage
Pur recunustre lur hummage
A seint Pere rendent grant part
De quank'ilgainnent par lur art.
Le disme rendent par usage,
Dunt lur surt plus guain ke damage.
Mais en fist boesdie
Ki lunges ne s'en vanta mie.
Perte en out e grant cuntraire.
A seint Pere l'en cuvint faire
Plenerement les amendes.
A sun auter li fist ofrendes,
Tant ke tut li out rendu
K'avant avoit retenu.

De cest cunte ai fait memoire
Si cum testmoine l'estoire
De l'amur e devocïun
Le rei Aedward” “par queu raisun 
De ceste iglise k'ert pres tute
Dechaïte e ja desrute
Pus le tens dunt jo vus cunte,
Ke age grantz choses desrunt.
Restorer, mettre en estat
A cuvent veut, suz prelat,
E enricher de riche duns,
De tresor e possessiuns.
Sun cors i grante e devise
E sepulture en cele iglise,
E pur ses duns ben afermer
A Rumme fait ja enveier
U est du mund li maire sege,
Ke eit enbullé privilege.
Mais li uns ki ert si privé
Mortz fu, e autre mis eu sé,
E vout ke cist li renuvele
E recunferme e resaële
E face eu registre mettre
Tuz les ottreiz sun ancestre.

Atant ad fundé sa iglise
De grantz quareus de pere bise,
A fundement lé e parfund.
Le frunt vers orient fait rund.
Li quarrel sunt mut fort e dur.
En mi liu dresce une tur
E deus en frunt de l'occident,
E bons seinz e grantz i pent.
Li piler e li tablementz
Sunt reches defors e dedenz.
A basses e a chapitraus
Surt l'ovre grantz e rëaus.
Entaileez sunt les peres,
E a estoires les vereres;
Sunt faites tutes a mestrie,
De bone e leau menestraucie.
E quant ad achevé le ovre,
De plum la iglise ben covre.
Clostre i fait, chapitre a frund
Vers orient vousé e rund,
U si ordené ministre
Teingnent lur secrei chapitre,
Refaitur e le dortur,
E les oficines entur.
Beus maneres, terres e bois
Dune, cunferme demanois,
E sulum sun grant sen, devise
A sun muster rëau franchise.
Moinnes i fait acuillir
Ki bon quor unt de Deu servir,
E met l'ordre en bon estat
Suz seint e ordené prelat,
E nunbre de cuvent receit
Sulum l'ordre de seint Beneit.

A Rumme ad trois prelatz tramis
De ses plus leüs amis,
Un arceveske e deus eliz,
Sages du secle e en escritz,
Ki sunt a Rumme venuz,
U fu dunc cuncil tenuz.
S'en fu lur cunte e lur recort
Meuz cunfermez, plus certz e forz.
Quant lur requeste fu leue,
Tuit en unt grant joië eue.
Checuns assent e bein ottreit
Ke durable e estable seit.

La pape, k'out nun Nicolas,
Au bon rei ne cuntredit pas,
Kar sun vuler fu dreitureus,
Ki fu cum jo record iteus,
E la requeste k'il tramist
Plenerement mis en escrit.
Le latin est mis avant,
E lefranceis en est sivant.

Mis est l'un e l'autre escrit,
Ke li franceis en latin dit 
Ke requert li rois Aedward,
La pape k'otreit d'autre part.
Li un requert, l'autre otrie;
L'un ne l'autre n'ubblie mie.

“Au suverain de seinte iglise,
Pastur, sulum la devise
Deu, Nicholas de Rumme,
Ke hum apostoile numme,
Saluz li rei Aedward mande,
Cum droitz e raisuns demande.
Grace rendum au Roi dé Rois
Ke bon pasturs eumes ençois,
Si avum nus or Nicholas,
Ki de Leün siut ben les pas.
Vis m'est ke vus vus penez estre
Meudre ke n'ert vostre ancestre.
Mut pri ke sulum dreiture
De mun purpos vus preinne cure
E ke requeste nus alie
En amisté, en cumpainnie.
Pur moi aquiter du wu
Vers seint Pere dunt sui tenu,
Ai un muster restoré,
U ai un cuvent posé
Suz abbé, ki a tuz jurs seit
Vivant par l'ordre seint Beneit.
Fait' est l'iglise e achevee
Sulum k'ele fu devisee
Par vostre ancestre Leün
Par escrit ke de li avum.
De franchise i face l'ottrei
Sulum ço k'apent au roi,
E pri ke vus le cunfermez,
Meinteingnez e äoitez,
E nus pretz sumes de cunquere
Vos dreitures d'Engleterre,
Ke vus, au regne ki est vostre,
Priez seint Pere le apostre
E seint Pol sun cumpainnun
Ke n'avenge si honur nun,
Le cors e l'alme me saut.
Puisvalete. Deu vus saut ki vaut.”
Li apostoiles ben l'ottreit
E ceste epistre au roi enveit:

“Nicholas, serf serfs Jesu,
Au roi Aedward mande salu
D'amistez, d'onur acrés
E sun regne durable e pes.
Graces rend a jointes mains
A Deu e seinz celestïeins,
Ki aturnné vus unt le quer
Nus d'amer e de honurer
E as apostres d'obeïr
E a nos purpos consentir.
Par le poër e digneté
Ki m'est par Deu otroié,
Eiez plenere benoiçun
E de voz pecchez pardun,
E mes priers vus otroi
Cum fist pape Leüns pur sei,
E si ja face chose bone,
Tant eiez part cum ma persone,
Ke du regne terrïen
Passez au celestïen.
Eu ciel eiez joie e gloire,
En terre, d'enemis vittoire,
De maus vus face Deus relés,
Conferme vostre regne en pes.
Jo vus conferme e vus otrei
Quanke vus duna devant mei
Leüns pape dreitureus,
Ke ja ne seit nus hum morteus
Aprés moi, prince u apostoille,
K'a nul tens enfreine u toille
Les dignetez de vostre iglise
U la dreiture u la franchise,
Par ma poissance avant dite.
D'evesk au subjeciun quite
Seit tuz jurs, e ne seit patrun
A cele eglise ja si reis nun.
E la seit li reis sacrez,
Eu sé posez e curunez,
E i seit li regaus tenu
En seur e certein estu,
Dunt seit abes e cuvent
Gardeins pardurablement,
Ne par force u vïolence
De rei n'esveske par sentence
Ne seit desturbé cist cuvent
Ke ne eslise franchement
Cuvenable de lur maisun
Abbé sanz nul contençun.
Ne preinnent alien estrange
Par amur ne par haënge.
Ordres eveske ne i face
Fors par priere e par grace
D'abbé k'au tens i serra
E cuvent k'il suz li avra,
Ne ja ne i eit ordenaire
Entree pur maistrie faire.
Aestre eit e grant cimetire
Tant cum li abes desire,
U par lur propre dreiture
Eient franchise sepulture.
E quanke reis d'antiquité
Ki du mund s'a ja passé
De duner eurent desir,
Ki present sunt u a venir,
Ki ben faire i unt talent,
Cumferm pardurablement.
Ma bulle i met pur enseingne
Ke si nuls de defendre enpreigne,
Tolir, vendre, u desturber,
Damager u de empeirer
U de entamer la franchise,
Si cum cest escrit devise,
En la resureccïun
Du grant jugemen commun
N'eit entre les eslitz ja part
Mais du fu ke tuz jurs art.
E a vus au cumençail,
E as reis k'i serunt, bail
Garde de cele maisun,
Ke n'eit suvrein si de rei nun.
Si en averez grant guerdun:
Au jugemen sauvacïun
De li ki regne e ki empire
Jamais ne perit ne empire.”

Quant est oï e cunfermé,
Mis eu registre e enbullé
Au cuncil ki au Lateran
Cum Deu le vout sist a cel an,
Li messager grant joie funt.
Quant unt pris cungé, s'en vunt,
Ki ne truvent desturber
Repeirant en terre n'en mer.

Quant sunt venu li messager
Au rei Aedward sanz desturber,
Si quers de grant joie e hait
Esbaudiz est e tuit refait.
N'est mais pensis ne curïus
Ke de sun wu ne seit rescus.
A Deu trestut s'abandune,
Ke noise du mund ne l'estune,
Ne du regne la grant cure
Le desturbe par aventure,
Ke pleintes ne plaitz de curt
De Deu amer ne le desturt.
Justices fait e bailliz
De ses plus sages esliz.
As ducs, as cuntes e baruns
Baut ses chasteus e ses dunguns,
De ki leautez est tut certeins,
Nun pas estranges aliens.
Cist ke sunt ses natureus,
Gentilz de nesance e feus,
Se peinent la terre garder,
L'onur rëal sanz desturber.

Li rois ad paes, tens e leisir
De Deu amer e lui servir,
Dunt Deus l'en set si bon gré
K'en terre l'ad si honuré
De miracles e vertuz
K'en paes tent ses hummes tuz,
Li chivaler e li prelat.
E li puple est en bon estat.
N'est ki ne priit ke Deu gard
Le seint peisiblë Aedward.

En cele abeïe dunt
En cest' estoire vus cunt,
K'eu nun de la Trinité
Seint Pere out ja dedïé
E restoré avoit li rois
Cum vus recuntai einceis,
Un jur avint ke rois Aedward
Messe oï. De l'autre part
Li quens Leofric en cel muster
Messe oï a cel auter.
Cist quens ert de bone vie,
De grant honur e seignurie,
De plusur musters fundur,
Cum furent si ancesur
E Godyive la cuntesse
Sa moiller ki i oï messe.
Ben s'acordent a la manere
Lu roi Aedward, ki auter ere.
Mut furent en devocïun,
En lermes e en uraisun.
Li rois pria ententivement
Pur sun regne e pur sa gent
E k'il si regne en ceste vie
K'en l'autre ne perisse mie.

Quant leva li chapuleins
Le cors Deu entre ses mains,
Es vus k'un tres beus danceus
Purs, clers e espiriteus
Aparut au rei Aedward.
Li quens regarde cele part,
En sun curage ben entent
Ke c'est Jhesus omnipotent,
De tuz reis li Rois celestre,
K'atant ad levé sa main destre
Li juvenceus; li reis l'encline,
De pecchez requert mescine.
Au rei dune sa beneïçun.
E meimes l'avisïun
Veit li quens, e vers le rei
S'en va. Cist dist:“Suefre tei,
Tu veiz, m'est vis, ço ke jo vei.
Ço est Jesus, en ki jo crei.”
Li reis Jesu encline e aüre,
D'esperitable joie plure.
De plurer tendrement ne sesse
Tant cum unc dura la messe.

Aprés la messe dist li rei:
“Loofreiz amis, icest secrei
Cum leal chivaler e cunte
Vus pri pas a humme ne cunte,
Kar vus ne serrïez creuz
U veins serrïez tenuz.
Ne seit seüz en ma vie,
Ke ne pere ipocrisie.
Ben puis cest ensample traire,
Ke nostre Sire ruva taire
As tres ke vindrent eu munt
Tabor of li e la veu unt 
Peres e si dui cumpainnun 
La Transfiguracïun.”

Puis vint li quens a Wirecestre
A un seint homme k'ert moine e prestre
E li cunta l'avisïun
En secrei de confessïun
E prie ke le face en lettre
Pur la remembrance mettre,
K'en aucun tens fust seüe
Par la lettre k'ert leüe
E dit:“Ço seit aprés mes jurs
Quant de ma mort serrez seürs.
A certele vus di del rei
Ke tu le celes cum de mei.”
Cist s'en respund ke fust cert
Ke par li n'ert ja descuvert.
Cist l'aventure tute escrist,
L'escrist en une chasse mist,
K'en seint liu fu e seürs,
Puis grant tens aprés les jurs
Lu roi Aedward e le cunte,
Cum la estoire le recunte,
Uvere la chasse par sei,
E demustré fu ço secrei
K'of les relikes fu truvé
Aprés, quant grant tens fu passé.

Dreitz est ke die e vus recorde
De Deu la grant misericorde,
Ki largement duner ne targe,
Pur tant par est curtois e large,
Ki dune rëau seignurie
Au rei e purté de vie.
Grace a de Deu, grace ad de gent,
Dunt il a Deu granz graces rent.
Un miracle si cum lui l'ai
En estoire vus cunterai:
Maladie mut cruele
A une dame e jovne e bele
Lëesce e baudur toli,
Culur li teint e esnerci.
Eu col unes glandres out,
K'em escrouele numer seout.
Turnees sunt a pureture,
A rancle e emfle e a quiture,
Ki a dulur e mescheance
De la goue avoit nessance.
La face en out mut enlaidie,
Depecee e engaunie.
La pureture e la dulur
Enguta si grant puür
N'a si privé ki l'aproce
Fors a ramposne e a reproce.
Karki ert ja jone e bele,
Despite est e pert mesele.
Nuls de li ja garde prist,
Nis sis mariz l'ad en despeit,
N'a ami ki la cunforte.
Mut desire k'ele fust morte,
Nun pas pur un mal ki la truble,
Kar la dulur en est ja duble:
Par l'un mal, ki la mahainne
E se espant, devent barainne.
Par lunges languir e entendre
As mires, n'out ja ke despendre.
N'atent sucurs ja de mortel,
Fors sulement de Deu du cel.
Murrir desire mais ne puet
Parmurrir, kar Deus nel veut.
Peise a la lasse dolente
Ke mort li fait si lunge atente,
Tant fu si maus crueus e fort.
Une nuit a peine dort
E ot un cumandement:
K'au matin hastivement
A Westmuster au grant paleis
Alast, u fu Aedward li reis;
Deist au rei k'il, pur l'amur
Jesu nostre saveür,
De l'eve dunt ses mains lavast
La maladie li moillast,
E ke col li leve e tuche,
Seignast li la face e buche;
S'en sentiroit mut tost aïe
De sa anguoisse e maladie.
Cele, si tost cum s'esveille,
D'aler tost së aparaille,
Vent au rei e li desclot
L'avisïun, e cist, quant l'ot,
Cum gentilz reis debonaire
Sarequeste fet a veire.
De l'eve prist dunt out lavé,
Li liu doillant ad arusé,
L'emfle elesboces manie,
Ki ord sunt de la maladie,
E ducement de l'eve leve.
Atant es vus li maus s'escreve
Par vertu Deu e par miracle.
Quant outfait de la croiz signacle,
Issent verms de la quiture,
Si en but li sancs a dreiture.
Cesse li maus e la püur,
La leidesse e la dolur.
A l'ostel s'en va garie
E quite de la maladie.
La char se restore tute,
Kar morte est ranclë e gute,
E ki barainne estoit a l'hure
Puis out bele porteüre.
Tut cist k'unt veu la vertu
Louent le haut seignur Jesu
E prient le ke lunges gard
Lur dreiturel rei Aedward.

Graces sunt du Seint Espirit
Diverses, dunt en sun escrit
Seint Pol nus dit: li uns sunt plein
De sen, li autre fort e sein,
Li un sachant, e cist resnable,
Li autre en ferme fei estable.
Cist seint dunt escrif e cunt,
Cum ses uovres tesmoins en sunt,
Grace avoit numeement
Devant tuz seinz, cum jo l'entent,
De garir avogles tuz
Par sa priere e sa vertuz,
E semble raisun e dreiture
Ki l'alme avoit clere e pure
Peust tenebrus esclarcir
E avogles par tant garir.
Si m'en sumun de ma matire
D'un autre miracle dire
Dunt ai fait mencïun,
Cum un prudumme out gareisun
Ki avogles fu d'enfance.
Renumez e de cunissance
E del tut avogles ere
Sanz joie du mund e lumere.
Hai, Deus! tant est ke hum dit,
Hum ki ne veit cist tant mar vit.
Des oilz la sustance tute
Avoit, mais il n'en vëeit gute.
A cel hum dunt vus cunte e di,
Une nuit quant s'endormi,
Dist uns” “ne sai dire ki;
De part Deu fu, ben crei de fi 
En avisïun aperte
Ki puis fu ben pruvé a certe:
“Va t'en, ço li dist la voiz,
Ki quers aver santé des oilz,
Demain matin a ceu paleis
U est ore Aedward li reis,
Soiez presenz quant il leve
Ses mains; de l'eve dunt leve,
Tes oilz, ta face e ta buche,
Pri pur Deu k'il left e tuche.”
Cist s'esveille, a sei revent.
De mettre a raisun le rei crent.
A peine sun purpos faire ose.
Nepurquant, a chef de pose,
Matin se fet a cur mener,
Les chamberlencs fait apeler
E l'avisïun lur cunte.
Uns de eus k'ert sis amis munte
Les desgrez e vait au rei,
Dist:“Sire, entendez a mei.
Uns hum ça hors ki vus atent
Est, k'a Deu grant graces rent,
Kar anuit par avisïun
Li aprist Deu sa garaisun.
Avogles ad esté d'enfance.
Guarir par vus mut ad fiance.
Messine li est ja aprise.
S'il pleseit a vostre franchise
De l'eve dunt lavez vos mains
Laver ses oilz, ben est certeins,
Sulum sa fei, sulum ses diz,
Tut serroit de ses maus gariz.
“Amis, ço dist li rois Aedward,
Au poi ne di k'estes musard.
Sui dunc de si haute vie
K'em de moi en tant se fie?
Ço firent li apostre ja
E autre seinz ke Deus ama
U martir u cunfessur,
Nun pas un teus cum sui pecchur.
A priser ne fait teu sunge.
Fentosme pert e mensunge.
“Sire, dïent cist, merci!
Par sunge fu Joseph garni
K'il en Egipte s'en alast,
E quant tens fu k'il repeirast 
N'est pas fentosme ne gile,
Ço testmoinne la ewangile;
En la Veu Lei, l'avisïun
Du rei d'Egipte Pharaün.
La volenté ne set nuls dire
Ke Deus ad en purpos, beu sire.
A simple gent suvent descuvre
Cument e quant li plest k'il ovre.
De cuntredire a nul n'apent.”
Li reis al parestrus s'asent
E dist:“N'en dites merveille.”
De Tuz Seins fu ço jur la veille.
Dist:“Tens est k'a muster aille.
Porte hum bacins, eve e tuaille!”
Leve li reis, ke receue
Fu eu bacin l'eveetenue.
Quant li reis vint a la iglise,
Tant cum furent au servise,
L'a fait as oilz tenebrus
Mettrë e les leve. Es vus
Li oil andui au malade,
Ki erent laid, de culur fade,
Sanz vue, e pur ce obscurs,
Devenent seinz e clers e purs.
Lores a haute voiz s'escrie,
A jointes meins dist:“Deus, aïe!
Deu mercis e vus, seint rei!
Par Deu e vus, ki ja cler vei,
Mut m'esjois, mut m'esmerveil.
Nevi, pece a, rai du solail,
Or vei ja tuz de ceste curt!”
De joie plure, a muster curt,
A sun Sauveür rent grace.
Dient ki erent en la place
L'un a l'autre:“Es tu certein,
Est ço celui ke vi ui mein?”
Ja sunt esmerveillez andui.
“Autre est, mais semble celui.
“Mais santé le renuvele.”
Li rois atant a lui l'apele.
“Veis tu cler, dist il, ami?
“Oil, sire, la Deu merci
E vostre. Ke fas jo dunc?
“Le dei, sire, k'avez plus lung
De la main k'avez levee
Avez vus vers mes oilz drescee.”
Le reis sa barbe au piz planie:
“E kei faz ore?”E cist s'escrie:
“Vostre barbe planis, ço vei,
A vostre piz, beu sire rei!”
Li poples trestut ensemble
Joie a, e merveilles semble
K'il de lur rei terrïen
Profete unt celestïen.

Li reis devant l'auter se cuche,
Sa barbe aruse e face e buche
Des lermes k'il espant, tant plure.
S'en rent graces a Deu e ure 
Ki des lermes out le rusel
Cum funtainne a a curs ignel 
E dist:“Sire, c'est vostre aperte
Grace, nun pas meie deserte.”

La fame du fait s'espant
E fu sue demeintanant
Ke pur le rei fait Deu vertuz.
Si en surt grant joie a tuz,
N'est nuls ki ben n'en parole.
Un burgois l'ot de Nicole,
Ki, ne sai par queu manere,
Ja trois ans avogles ere.
Mut desire en sun curage
Aver du rei l'avantage
K'il ot k'il communement
Fesoit pur Deu a autre gent.
Dist:“Fous sui ke jo tant tart
Ke jo ne vois au rei Aedward
Pur ki tant plest a Deu fere
Glorïus vertuz en terre.
Jo sui cum cist ki a grant seif
Lez la funtaine e point ne boif.”
En purpos est k'a curt irra
Au rei, de ki santé avra.
Es vus ke li avint la nuit,
Quant li e autre dorment tuit,
Ke il par avisïun
Des oilz avera garaisun
S'il pust aver du rei tele grace
K'il tele mescine li face
Cum al vogle fist l'anjur.
E cist s'enturne sanz sujur,
A curt se fait amener tut dreit
U dunc li reis Aedward esteit.
A un chamberlenc lu rei
Dist:“Pur Deu, entent a mei.
Par avisïun vis me ere
Ke garrei en teu manere
Cum fist ki ne vit gute,
Jo k'ai perdu la wue tute.”
E cist respunt li:“Par fei,
Tun desir mustrai au rei.
Du prier ne m'en voil retraire,
Si l'en plust l'aumosne faire.”

Vent au rei e dist:“Beu sire,
Ne me apent lesser a dire:
Uns avogles atent ça val
Mescine ki quert de sun mal,
E s'en vent cum fist l'anjur
Ki garit de sa langur,
Par avisïun de sunge,
Ki ert verai sanz mensunge,
Par Deu ço creüm apris,
E meimes la mescine ad quis.”

Li reis respunt:“Si Deus le voille
N'est droitz k'en curuce u doille,
Par un pecchur autre garir,
Si l'en plest n'est droitz ke m'en ir.”
Atant de sun cuche leve,
De l'eve demande e leve.
Quant ad lavé, l'avogle mande,
Laver l'ent les oilz cumande,
Le frunt, la face e le mentun,
E cistreceit ent garaisun
E cler veit. S'en ad grant joie
E dist:“Gariz sui, Deu loie!”
Grant joie e grant fame en surt,
Primes par tute la curt
E puis par la regïun
E par les rengnes envirun,
K'avogles entra par la porte,
Seins s'en ist e tesmoin porte
De seinteté e de vertu
Lu roi Aedward k'il ad sentu.

D'un autre miracle escrivre
Si dei plenerement le livre
Sulum latin k'est essamplaire,
M'en cuvent memoire faire.

A Brehull fist li reis
Faire un rëal paleis,
Chambres, solairs ke iapendent.
Si baillifs a l'ovre entendent.
Maçuns i out e charpenters
Laburantz en lur mesters.
Mairem prenent tel cum lur plest
En la proceine k'est forest.
Li charpenters k'eu bois couperent
S'endormirent quant las erent.
N'est nuls ki reposer n'aut,
Esté fu, e fist grant chaut.
A meriene aprés manger
Vait chescuns en arbri cucher.
Un bachiler, Vulsi k'out nun,
S'endormi pres d'un boissun
Suz un grant arbre” “fust chesne
Ne pechaler, u fou, u fresne.
Quant s'esveilla, si out la vue,
Ki cler vëet avant, perdue.
Frote frunt e oilz e buche
Mais ne veit plus ke une zuche.
Tert les oilz de la chacie
Mais l'avoglesse n'en tert mie.
Ses cumpainnuns a cri apele,
Sa mescheance ne lur cele.
N'est nuls ki n'en doille e plure,
Ne virent unc mais l'aventure.
Lors le meinnent a l'ostel,
Nel surent de ben faire el.
Langui pres vint anz sanz vue.
Atant une dame est venue
E li dist:“Amis, te port
Nuveles bones de cumfort.
Si creitz mis cunseilz e diz,
De tes maus ers tu tut gariz,
Mais ke eiez bone crëance
E en Deu bone esperance.”
E cist respund:“Ma dame chere,
Tes cumanz frai e ta priere.”
Respund la dame, k'ert sage:
“Faire t'apent un pelrinnage
A seisante e vint eglises 
Soient pres u loing asises 
A geune, lange, uraisun,
Requerant Deu ta gareisun
E les seinz ki avüez
Sunt des iglises clamez,
Ke Deu wue aver te face.”
E cist dutre se purchace
Ki le meint a tanz musters
De bon quor e fei volunters,
Sulum le dit e la manere
De la dame dunt apris ere.
E cum dit fu ke ne sujurt,
U li rois fu s'en va, a curt,
E se met en mi la rute
Ki siveit le rei Aedward tute.
Haut apele, en haut s'escrie:
“Sire reis, pur Deu aïe!”
Passe parmi cele presce,
De merci crier ne cesce.
Esnuiez est chescun ki passe
Ke celui de crier n'alasse.
Dient li:“Tes tei, engrés!”
E cist ne vout tenir sa pes.
A cel avogle avoit semblance
Dunt l'ewangire fait membrance,
Ki s'escria a haute voiz
Si ke ja fu garitz des oilz.
Autresi fist cist dunt cunt.
Aucuns de eus pité en unt,
Un ki le message enprist
De fere, au rei s'en vent e dist:
“Sire, pité t'en cuvent prendre
E au cri un povre entendre,
Ke vostre franchise e grace
Süatun pur Deu li face,
Kar en vostre  e servise
Sa wue ad perdue e maumise.
De plurer e crier ne fine,
Avogles est e quert mescine.
Fame tes vertuz descuvre
Ke Deus en tere pur vus uvre,
E ne devét, beus reis gentilz,
Vos vertuz partir enviz.”

Respund il gentilz rei Aedward:
“Or venge dunc avant, de part
Deu, ki bone garaisun
L'en doint par ma beneiçun.”
Le signe i mist de la croiz,
Seingna sa face e buche e oilz.
L'enfermeté k'ert anguoissuse
De l'eve ducement aruse.
Tost mustra Deu vertuz.
A plenté sancs s'en est issuz
Ki raie aval e degute,
Vëant tuz ceus de la rute.
A tuz ki erent en la place
I mustra Deu erant sa grace.
Cesse li sancs, e cist veit cler.
Li reis le fait droit sus ester
E li dist:“Veez tu, amis?
“Sire, oïl, vostre cler vis,
K'est si beus e si honurables.”


Li reis, quant en fu seür
Ke gariz est de la doulur,
A Deu ad rendu grace e gloire,
E puis cumande, dist l'estoire,
K'il eit en la curt baillie
E fust gardein en sa vie
Du paleis de Westmuster.
E cist parfurni le mester
Cum cist k'ert vigrus e sage
Trestuz les jur de sun age.
Porta verai apert testmoin
Des bens lu roi e pres e loin,
E lunges vesqui geke or tart
Le tens lu roi Willame Bastart.
Mutz anz fu vëant e vif
Cist dunt cunt e vus escrif.

Une autre aventure dei
Dire k'avint d'Aedward le rei,
Ke li escritz k'est en latin
Merveilles prise a la fin.
La fin du cunte e la parclose
L'escrit mut prise e mult eslose,
Dunt cist ke me ot ben sace,
Siverai mut droit la trace.
Kar il m'apent le franceis traire
Si k'au latin ne seit cuntraire,
S'en puet hem estre certeins
Cum du Seint Espirit fu pleins
Li rois Aedward. Li escrit prove,
Ki d'Isaïe testmoin trove 
Ki les saet duns du Seint Esprit
Nostre Seignur nus cunte e dit 
Tuz les out il reis Aedward.
Kil vout saver, cest livre esgard.

Uns hemme ki fors un oil out
Trois tut avogles menout,
E fu merveille a regarder
Quatre hummes un oil aver.
Cist les trait tuz e avant meine
Gesk'au palois lu roi demeine.
Pité en prent un franc sergant
Lu roi. De lur saunté pensant,
Dist:“Si fere le pusse
Ke je de cele eve eusse
Dunt li rois leve ses mains,
Ben croi e en sui certeins,
Tant est a seinté truvee
E en avogles espruvee,
Cist quatre povre dolent
Mut en avrunt riche present
De santé trestut ensemble.”
Atant s'en va e de l'eve emble.
Larcin fist, si n'en fist mie
Folur, pecché ne vilainnie.
Vent as poveres ki l'atendent
E par l'eve garir atendent.
Cist vent e santé lur promet,
En bone esperance les met.
Si il eient ferme creance,
Guarrunt, ço dit, sanz dutance.
Lur oilz en aruse e dist:
“Or vus requor jo, Jesu Crist,
Ki suscitastes Lazarun,
A ces povres ren garaisun.
Nun pas mes vertuz regard
Mais de tun leal rei Aedward.
Jo ne sui pas si fol hardi
Ke jo t'en pri tant fors par li,
Ne l'enprein, Deu mei defende,
Mais la vertu par li descende
De vus, Sire, ki es funtaine
De saluz e de tus bens veine.”
Jesus sesprieres ot.
Des avogles les oilz desclot,
E sunt gariz trestuit ensemble.
A tuz dunc grant merveilles semble,
Mais li reis nel sout uncore
Ke il a ceus les oilz restore,
Mais quant out la nuvele, rent
Graces a l'omnipotent.
Saet duns duna par la vertu
E par la grace de Jesu.
Cist k'out un oil, cist ad ja deus,
Li troi avogles deuschecuns d'eus,
Ço sunt saet oilz, ki bein numbre.
Ço ne pout tapir en umbre,
Einz s'espant la renumee
En mut luinnteinne cuntree.
Saet rais du rei sunt ja issuz
Ki eslument ces quatre tuz.
Ben fait a creire k'a Deu plout
Ke reis Aedward les saet duns out
Du Seint Espirit pleners.
Volez la pruve? Volenters.
Mut cremut Deus e ot poür
De la force sun Creatur.
Ne fust a ses povres venu
S'il ne l'eust amé e cremu.
De pité n'out pas failli
Quant si les languerus guari.
Estorés fu de grant science,
Kar unc ne crut fause sentence.
Fort fu, quant par fors e sens
Ses enemis venqui tuz tens.
De haut cunseil fu tute veis 
Ki en dute, resgard ses leis 
E de grant entendement,
K'endoctrina si tute gent.
Sapïence oüt si pleine
D'une luur celestïeine
K'il nus dist par profecie
Chose avant ki n'ert oïe.
Par ses vertuz dunt saet en truef
Asez par raisun le vus prof
Des saet rais du Seint Espirit
Fu li reis pleners e parfit.
Les saet rais out li reis rëantz,
Dunt fist saet tenebrus lusantz.
Li Seint Espiritz est cunfort
A tuz dolensz, as periz port,
E lumere as tenebrus.
Pur ço cum vus dis la sus,
Par rei Aedward k'ert espuriz
Du Seint Esprit e esclarciz,
De avogles garir out grace.
Ki la raisun ne sout, or sace.

Des miracles i a grant numbre
Ke dire eschiu, ke n'encumbre
De l'estoire la matire
Dunt jo vus empris a dire.

Au manger sist li reis un jur.
Asez i out real atur.
Li peres la reine i fu,
Godwin li quens riche e cunu.
Leez le rei sist, de la terre
Cum ki ert de maire afere,
Ki aveit deus mut beu fiz,
Juvenceus pruz e hardiz.
Es vus ke li fille andui
Juent en l'eere devant lui.
L'un fu Tostin, l'autre Haraud,
Ki fu de Tostin plus baud
E plus fortz; tan unt jüé
K'andui sunt mutcurucé.
L'un a l'autre teu coup dune
K'abatu l'a e tut l'estune.
Haraudz irez a dreiture
Prent Tostin par la chevelure
K'aval le trait par les chevoilz.
Crever li vout andeus lé oilz.
L'ensanglante e du poin bat,
K'a terre le tint tut flat.
Estranglé l'ust, ne fust rescus,
Tant fu irez, ardantz, glettus.

Li reis les cumbatans regarde,
Pensis en est, de parler tarde,
Kar il vit en eus teu chose
K'aprés grant tens fu desclose.
Il erent freres la reïne,
Estroit de male racine.
La dame ki ert de l'orine
Nee est cum rose de espine.

Dist li reis:“Ne veis tu mie
De tes fiz, quens, la crapoudie?
“Oïl, sire, c'est lur deduitz.
“Einz est estrifs feluns e fruitz.
“Sire, n'i a mal ne peril.
“N'entenz tu el? Sire, nenil.”
Li reis de parfund suspire:
“Quens Godewin, voil le vus dire.
Plest vus ke vus seit desclose
Le senét de ceste chose?
N'est pas simplesce de enfance,
Mut en ad signifïance,
N'est pas simple ju de enfance,
Mi quers en est tut el pensanz.
De chose k'est a venir, cert
Vus frai. Du ciel m'est descuvert.
Quant serunt de plener age
E plusavrunt de vasselage,
L'un a l'autre, par envie,
Ki plus est fortz toudra la vie.
Mais li vencuz ert tost vengez,
Descumfit ert tost il esnez.
N'ert pas lur vie durable
Ne lur segnurie estable.”
Aprés pou d'aunz la prophecie
Fu averee e acumplie.
Kar aprés la mort lur pere
E la mort lu rei amere
Surt du regne l'eschange
Dunt crut entre eus hahange.
Ne puis cunter tut le cunte
Mais la summe a quei munte,
E esclarcir le dit Aedward
Averé ke fu, mes k'a tard.

Haraud Tostin mut haï
E l'enchaça e fors bani,
Kar Haraud rei fu d'Engleterre,
A ki Tostin n'ert per en guerre.
Il l'enchaça e descumfist
E exiler cum waif le fist.
S'il l'ust ateint, mis l'ust a mort
A grant duel e pecché e tort.
Cist se retrait, s'acoilt sa veie
Siglant droit versNoreweie,
Au rei de la terre k'out nun
Haraud Harfager, felun.
Requist k'il li feist aïe
De sa gent e sa navie.
Si fist il, e vindrent dui
Pur muver guerre e fere esnui
A Haraud rei d'Engleterre.
Arivent, movent mortel guerre.
Mais quant le ot dire, li reis
Haraud i vint of ses Engleis
E lez descumfist trestuz.
S'en fu ocis Tostins li pruz
Frere lu roi e li fels reis
Haraud Harfager Noreis
E of eus, tut lur ost sanz faile.
El norht païs fu la bataille,
Dunt reis des Engleis Haraud
Devint tant crueus e tant baud.
Pur sa pruesce e sa victoire
Munta en orgoil e gloire.
Ne tint chartre ne serrement
A ses veisins ne a sa gent.
A ses marchis fist vilainie
E a ses baruns fruiterie.
Lei de la terre ne assise
Ne prisa a une cerise.
Vers Deu trespassa suvent.
Nel creust hum plus ke le vent.
Ne cremout pecché ne blame.

Meïme cel ducs Willame
De Normendie descumfist,
Lui e sun regne cunquist.
En un an sunt mort tut trei:
Tostins of Haraud le rei
DeNoreweie, e si frere
Haraud, ki parjurs ere.
A ceu jur perdi la vie
E Engletere seignurie,
Kar n'out de sun Crëatur
Ne vers ses natureus amur.
Ne put fusuner malice
Ne de parjure k'a vice.
Si fu averé le dit
Rei Aedward, testmoin l'escrit.

De la mort Godwin le cunte
Cuvent ke vus die un cunte 
Queu fin aveit sa traisun,
Desevance e cuntençun,
Cum il murut de mort sudeine
A hunte, dolur e a peine.
Ki tuz jurs duna mau cunseil,
De sa mort ne me esmerveil.
Si Deus en prist grant vengance,
Ben fu droitz, n'est pas dutance.
Les chers amis Normanz, Engleis
Ke pres de lui avoit li reis
Out cist losengers mauveis
Destruit e ocis demaneis,
Kar vis fu a mau felun
Si cunseillur n'eust si li nun,
De la curt e de la terre
Peust il tut sun voleir fere.
Mais li rois k'ert debonaire
Ne vout eu regne descort faire,
E pur l'amur la reïne
Sufri ke fluri la espine.
Savoit ke dure colee
Li fu purveue e estuee.

Cum dist la verraie geste,
Un jur de Paske a la grant feste
Au manger seït li rois,
Si cunte e barun au dois
U seït li quens Godwins.
Servi un sergantz des vins,
La cupe lu roi gentement
Portant sur ço pavement.
As desgrez du dois quant munte,
Ceste du pé, dunt a hunte.
A pou k'a terre n'est chaët,
Mais enestant l'austre le met.
Tent sa cupe,enestant se dresce;
Ne se damage ne se blesce.
De l'un pé ki l'autre aida
Quens Godwins au rei dit a:
“Ço fist l'un a l'autre frere
Sucurs, ki en peril ere.”
Respunt li rois, k'ent ert pensifs:
“Si pust men moi, si il fust vifs,
Si vus, quens, l'ussez sufert!”
Li quens la culur mue e pert,
Ki pur voir sun frere ot mort,
Dunt quant oi entadrecort,
Sis curages le remort,
Kar en out pecché e tort.
Nel pout cuvrrir u taire u feindre,
Le fait li fait la face teindre,
E ad dit:“Ai, rois, beu sire,
Mut m'as meu grant duel e ire,
E n'est merveille s'il me gret.
Reprové m'as la mort Alfred,
Vostre frere, dunt cupes n'ai,
Apertement ço pruverai.
La ramposne mut me greve.”
Atant un morsel prent, leve,
E dist:“Si pusse jo joiir
Cest mors ke me veis tenir,
Ke veanz vus tuz mangerai,
De cele mort ke cupes n'ai
Tuit le verrét a la table 
Si en sui quites u cupable.”
Li rois Aedward le mors benoit
E dist:“Duoint Deus l'espruf voirs soit.”
Li quens le met en sa buche.
Li mors s'ahert cum une zuche
Enmi l'entree du goittrun
Au traïtre fel glutun,
Ke tut li mangant le virent.
Andui li oil eu chef li virent,
Char li nercist e devent pale.
Tuit sunt esbaïz en la sale.
L'aleine e parole pert
Par le morsel ki ferm s'ahert,
Morz est li senglant felun.
Mut out force la benaiçun
Ke duna a mors vertu
Par unt la mort provee fu.
Atant se escrie li rois:
“Treiez hors ceu chen punois!”
Par ces amis par aventure
Fu le cors mis en sepulture
Pur la reïne au franc curage
E ses fiz e sun lignage.

A un jur de Pasche avint
Li rois Aedward ke sa curt tint.
Grant joie i fu demenee
E de hauz hummes assemblee.
Grant fu e haut le servise
Ke faite fu en seinte iglise,
Cum la seisun le cundune.
Ceu jur porta il rois curune
A grant feste, a grant noblei.
Mais unc pur ço li quers le rei
Plus n'ert ne fers ne orgoillus
Ne plus hauteins ne glorïus,
Einz se purpense, s'en a memoire
Ke du mund tute la gloire
Est cum flur ki s'espanist
Au mein, e au vespre flestrit.
Devotement urer ne sesse.
Aprés servise de la messe
Va manger en sun palois.
Li rois saieit a mi le dois.
N'est pas curtois ki demande
Si n'i eust asez vïande.
Li renc fu grantz e tut pleners
De cuntes, baruns, chivalers.
La table tute resplent
De vessele d'or e d'argent.
A chef de pose, un poi de tens
Estoit lireisen grant purpens,
Un semblant de estuide fist,
Simplement e par sei rist,
E puis a maür semblant
Repeira cum fist avant.
Grace a Deu rendre ne tarde.
Li haut humme en prenent garde,
Entendent k'aucun secrei
Mustra Deus du cel au rei,
Mais nepurquant au manger
Ne l'osa nuls demander.
De curucer le poür unt.
Aprés manger en chambre vunt.
Li ducs Haraudz lesuivi.
Un eveske apele a li
E un abbé. Dist:“Amis cher,
Mut fait bon de Deu penser
E despire la vanité
Du mund ki n'est forsfauseté.
Savez dunt pensai, amis,
Au manger u fu asis
Quant fu pensis une pece?
Les Saet Dormanz vi en Grece
Ki, mutz anz sunt ja passez,
Unt geu a destre costez.
Ben sai mau senét deit estre
Ke turnez sunt a senestre.
Ben le vi apertement 
Viis, robes, cuntenement.
E sacez ke sanzmençunge
N'est pas fauseté ne sunge.
Signifiance est e sentence
De guerre e feim e pestilence.
Li mundz s'en va de mal en pis,
Ço dura anz seisante e dis,
Mais dunc nus mustra Deus sa gloire.
De ses cheitifs avra memoire.”
Des Dormanz est boneeelite
La estoire ki est escrite,
E cum est lue en latin
De chef lur dit gesk'a la fin.
Pur la merveille espruver
Li ducs enveit un chivaler,
L'eveske un clerc, l'abe un moinne.
Cist troi sanz deslai d'asoinne,
Cum ben s'asenti li rois,
Vunt en la terre des Grezois,
Envoiez a l'empereur
De Costantinople seignur,
Ki lur demande queu bosoing
Lur fist venir la de si loing,
E cist li cuntent tut ensemble.
A l'emperur merveille semble.
Fait envoier a la cité
U li martir furent posé,
K'Esfesie fu apelee,
E voient tute averee
De seint Aedward l'avisïun;
Nis du jur fu mencïun.

Li Griu rendent a Deu gloire
De lur martirs ki fistmemoire,
E cist returnent a grant baudur,
La vertu cuntant lur seignur.

L'avisïun fu ben aperte
E la meschëance certe,
Les martirs reposanz k'a destre
Se turnerent a senestre,
Kar en le devant dit terme
Li riis du mund turna en lerme.
Kar Sulie estoit perdue,
La croiz perdue e retunue,
E plusurs regnes trublez,
Poples morsz, desheritez.
N'est terre ke pecché ne soille,
France, Lunbardie, Poille,
Nis Engletere ki, fors lingne
E d'heritagepert la ligne,
N'out unc pus roiseint apert
Dunt li mundz en fust ben cert,
Ki vie laborïuse
E mort ne estoit perilluse.
Ço seivent ki des rois l'estoire
Unt en escrit e en memoire.
Ben pert a chescun de raisun
La summe de l'avisïun.

Li rois estoist au servise
U hem dedia li eglise
Seint Johan, k'a Deu fu cher
E ki li rois pout tant amer.
N'out seint tant cher sanzseint Pere.
Es vus un povre ki la ere,
Estrange e descunu,
Quant ad le rei Aedward veu,
Pur l'amur seint Johan li prie
Ke du son li doint partie.

Li rois, k'entent sa priere,
Met sa main a sa aumonere
Mais or ne argent n'i trove.
Sun aumoner apeler rove,
Mais n'i fu truvez pur la presse.
Li poveres prier ne cesse,
E li reis angussez est
K'or n'argent ne truve prest,
E se purpense. En pes se tent.
Sa main regarde e l'en suvent
K'au dei avoit un cher anel
Ki grantz fu, rëaus e bel.
Au povre le dune pur l'amur
Seint Johan sun cher seingnur,
E cist a joie le prent,
Ki ducement graces li rent.
E quant il en fu seisiz,
Partiz s'en est e envaniz 
Mais de ço ne prist nuls cure.
Tost aprés par aventure
Deus paumers nez d'Engletere
Ki vunt le Seint Sepulcre quere
Par une voie u nuls nes guie
En la terre de Sulie
Loing hors du chemin forsvoient.
Homme ne meisun n'i veient,
Ja sunt venuz en la wastine.
La nuit vent; solail decline;
Ne seivent queu part turner
Ne u pussent la nuit loger.
Dutent laruns, dutent bestes,
Dutent maufez e male tenpestes,
E du desert meinte aventure.
Susprent les la nuit obscure.

Atant es vus des juvenceus
Un rencs ki ert mut grantz e beus,
Dunt tut li chemins a aeirs
Fuz esclarciz si cum d'esclairs,
E un veillardz chanuz, fluriz,
Plus clers ke solailz de midiz,
Devant ki deus cirges vunt
Ki le chemin esclarcir funt.
Cist, quant vint pres des paumers,
Salue les, dist:“Amis chers,
Dunt venez vus, de queu creance
Estes e dequeu nessance?
Quel regne, e rei? Qui querez ci?”
E l'un de eus li respundi:
“Crestiens emes, e desir
Avum noz pecchez d'espenir.
Andui sumes d'Engleterre.
Venismes le Seint Sepulcre quere
E les seinz lius de ces païs
U Jesus fu e mortz e vifs.
E nostre roi ad nun Aedward,
Ki bon princeest, Deus le nus guard.
N'a tant seint de ci k'en France.
Mais nus avint par meschëance
Perdimes ui la cumpainnie
Ki nus cunforte e ki nus guie.
Ne savum ke sumes devenu.”
E li veillard l'a respundu
Haitement, a cler semblant:
“Venez aprés, jo vois avant.
Sivez moi, jo vus merrai
U bon ostel vus truverai.
Pur l'amur lu roi Aedward
Avrez ostel e bon regard.
Vostre dustre serrai demeine
E vostre oste.”Avant les meine.
Entrent en une cité,
Uunt bon ostel truvé,
Table levee e bon cunrei,
Dras e lit e autre agrei.
Li las ki urent grant mester
Se reposent aprés super.
Au matin quant il s'en vunt,
Lur oste e dutre truvé unt,
Ki, quant sunt issuz a la porte,
Ducement si les cunforte:
“Ne soiez esgarez ne tristes.
Jo sui Johan l'Ewangelistes.
Pur l'amur Aedward lu roi
Faillir ne vus voil ne doi,
Ki est le mens especïaus
E amis e rois lëaus,
Mis cumpainz a moi uni,
Ke il ad chasteté choisi,
Pers serrum en paraïs.
E vus di, beus chers amis,
Vus vendrez, soiez certeins,
En vostre païs,saufs e seins.
Vus irrez au rois Aedward
Saluer le de moie part,
E ke trufle pas ne enpreinnes
Dire, porterez enseignes:
Un anel k'il cunustra,
Ke il a moi, Johan, duna
Quant il estoit au servise
U hum dedïa m'iglise.
Illuc l'en prëai pur l'amur
Johan” “ço fu jo en povre atur.
E sace ben, Aedward li rois
A moi vendra avant sis mois,
E pur ço k'il moi resemble
En paraïs serrum ensemble,
E de ço seit seur de fi.
Tut li dirrez quanke jo vus di.”
Cist, ke bein ses diz entendent,
Grace de tuz bens li rendent.
E quant sunt de l'anel seisi,
Li seinz s'en va e s'envani.
E s'en vunt li pelerin
Ki sunt ja en certein chemin.
Sanz mal e sanz desturbance
Li seinz les meine e avance.
Venir hastent au roi Aedward,
K'il n'i venent lur semble tart,
E li cuntent lur aventure.
L'anel mustrent a dreiture.
Quanke il cuntent pur voir creit
Quant il les enseignes veit.
De ço tesmoin porte tute,
De plursurs pleners, la rute.

Quant savoit Aedward li rois
K'il muroit denz les sis mois,
Sun tresor dune largement,
Ren ne tent, d'or ne d'argent.
En lermes est e en uraisuns,
Aumosne e devocïun,
En disciplinis e en veille,
Tant kechecuns s'esmerveille.
Mais d'une rein est mut pensifs,
Mut desire, tant cum est vifs,
Ke dedïee fust s'iglise
U tant ad sa entente mise
E k'espusee par sacrament
Fust a Deu omnipotent.

Lors mande tute sa gent
Par le regne communement
K'a Westmuster au Nüel vengent
E la of li la feste tengent.
Venent cunte, venent barun
A ceu cumandement commun,
Kar li rois adenpurpens
Pur la grant feste e le seint tens
E pur l'amur de la commune
A ceu jur porter curune.
E en purpos out reis Aedward
K'au jur ki siut aprés quart.
A grant hautesce de servise
Faire dedïer sa iglise.

Lors ad mandé le duc Haraud,
Dist li:“Amis, si Deu vus saut,
Du regne qu'est tis purpos?
“Sire, dist il, jurer vus os
Par la seinte Trinité,
Par m'alme e crestïenté,
Unc ne me vint en curage
D'aver vostrë heritage.
Li ducs Willam de Normendie,
Ki droit i a e en mei se fie,
L'avra, si cum il vus plest.
Juré l'ai e il seur en est,
Cuvenant e leuté tendrai.
Vers vus ne trespasserai.
Au regne n'ai ne cleim ne dreit,
Si of sa fille nel m'otreit.
N'i frai traïsun ne gile.
Ço vus jur sur la ewangile.”
E of li firent ceu serment
Dunc de lur bon gré grant gent.

La nuit de Nüel le susprent
Une fevre ki mut l'esprent.
Geent li rois, ne puet manger,
Par tens chuche pur reposer.
Feblesce au matin le greve,
Nepurquant il reis sus leve.
Pur la grant feste du jur
Se feint e cuvre sa dolur.
La feblesce tut l'estune,
Nepurquant ceu jur curune
E le regal porte, a peine,
E les treis jurs de la simaine
A la table, mes ke li gret,
Eu palois au manger set.
Au quart, ki fu des Innocens,
Venent prelat, venent grant gens
Pur aprester quank'apent
A si grant dedïement.
Li rois s'efforce d'i venir,
Kar il en a mut grant desir,
Mais tant est febles e malade,
Tant dout si chefs e quor ad fade
N'i pout estre a sun talent 
Dunt mut s'engusse” “present.
Mais mut cumande e amoneste
Ke plenere seit la feste.

La reïne, ki est vaillant,
Ben cuvre sun duel, k'est grant,
Mut se peine parfurnir
K'a sun seignur vent a pleisir.
Ele est reïne, el est rois
E en glise e eu palois.

Quant dedïé est la iglise,
Li rois i grante grant franchise
E dune mut largement
Dras de soie, or e argent,
Rentes e possessïuns,
Jueus e mut riches duns,
E l'enrichi e aorna
E la franchi e la düa,
Kar aquiter se vout du wu,
Plenerement, dunt fu tenu.
E quant out tut ço acumpli,
Li rois forment amaladi
Ne puet manger, ne puet dormir,
Sent pres est ja de murir,
Palist, a peine trait aleine.
La reïne grant duel demeine,
Suef le leve e suef le cuche,
Baise li e face e buche,
Mut se deut e pleint e plure
E pur li Deu prie e ure,
Mais ne trueve en quor cunfort.
Li rois gist ja cum s'il fust mort.
En transe ad geu plus de deus jurs.
“Mortz est li rois,”dient plursurs.
Lore cumence granz dulurs,
Weimententz, suspirs e plurs.
La reïne a poi ne muert,
Ses cheveus trait, ses meins deturt.

Au terz jur, dunt fu merveille,
Li rois cum humme ki s'esveille
U cum humme resuscitez
Est ben ja revigurez,
E ki perdu out l'aleine
La voiz recovre aperte e seine.
Decuntinance est esbaudiz
Cum s'il fust tut seins e gariz.
La reïne ert en present
E de ses privez grant gent 
Duc Haraudz e quens Robertz
E li simoniaus culvertz
Stigantz, prelat de Canterbire.
Cumence dunc li rois a dire
Sue grant avisïun,
L'estoire dunt fait mencïun:

“Quant jovres ere en Normendie,
Mut amai seint cumpainnie
De gent de religïun,
Ki n'amerent si tuz bens nun,
Numeement moine ki meine
Haute vie celestieine.
Mais deus i truvai plus leaus,
Sages e espiritaus,
Reesnables e enseignez,
E de vertuz ben entecchez.
Mut me plout lur cumpanie,
E amendai par eus ma vie
D'afaitement, parole e sens.
Mort sunt andui, passé grant tens,
Passé sunt eu ciel du mund.
Ben l'ai veu ke of Deu sunt.
Tant cum ai en pees gëu,
Cist dui me sunt aparu.
Par ces deus ke Deu me mande
E a vus oier cumande 
Seignurs tuz, pur Deu, oiez!
Kar pur ço sui revigurez:
“Trop est vertuz ja en decurs
En Engleterre, e pecchez surs.
Ne puet durer la suffrance
Ke Deu n'en preinne grant vengance.
Tant cum de ferrir plus atent,
Tant ferra plus crüaument.
Eveskes, prelat e prestre
Ne querent mais bons pasturs estre.
Oüailles ne querent pestre,
Mais du vendre est checuns mestre.
Rescure les du lu nuls peinne
Ne met, quantil aleit e leine.
Prince e cunte e li barun
Ne vunt querant si gloire nun.
Ne sunt saul k'aver n'engulent,
Povres escorchent e defulent.
Vengance ke en avendra
Un an e un jur durra,
Ço ert par guerre e par arsun. ”
Atant unt fini lur raisun.
Dis lur jo:“Ne put penance
Desturber ceste grantvengance ? ”
“Nun,”dient cist.“Purquei?” “Lur quers
Plus sunt endurcis k'acers.
“Cument? dis lur jo, est tant
Sanz mercis Deus cruel tirant
E si fers k'il ne recorde
De sa grantmisericorde ?
Ert ja jurs ke li suvenge
D'Engleis e lur honur sustenge? ”
Atant respunent li seint humme:
“Du cunseil Deu sur ço la summe
Voirs en dirum, kar a Deu plest:
L'arbre vert ke du trunc nest,
Quant d'iluec serra severee
E a trois arpenz eloigné,
Par nuli engin umein
Au trunc revendra premerein
E se joindra a la racine
Dunt primes avoit orine.
Li ceps recevera verdur,
Fruit portera aprés sa flur.
Dunc purrez vus certeinement
Espeir aver d'amendement. ”
Quant urent fini lur diz,
Des mesoilz sunt evaniz.
A Deu eu cel sunt repairez,
E j'en sui tant revigurez
Pur lur priere e lur deserte
Ke jo de lur diz vus acerte.”

Sul de cele gent Stigand
L'arceveske s'en va gabant,
Ki s'est turnez une part
E dit ke reeve li veillard,
Mais li prudem li plus sené
Unt ses dits mut meuz noté
E curaument unt entendu
L'ordre des motz e retenu,
En escrit unt tuz les motz mis
E a l'apostoille tramis.
Par epistre e par legat
S'est penee d'amender l'estat
De la dreiture e la justise
Du secle e de seinte iglise.
Mais n'i pout nuls amendement
Par tant mettre entre lagent.
S'en fu pus la prophecie
El tens Haraud esclarcie,
Quant Willam duc de Normendie
Victoire out e la mestrie.
Dunc prist de Engleterre fin
Tut le noblei du real lin.

Droiz est, m'est vis, ke vus die
La summe de la prophecie:
L'arbre dunt dis signefie
Du regne la seingnurie,
De reims, de flurs e fruit garnie,
De foille e verdur enbelie.
Ceste arbre cumença nestre,
Flurir,fructifïer, crestre,
Pus le tens Aelfred le pruz,
K'enoint fu primers de tuz,
Lungement geske ore tard.
Aprés la mort lu roi Aedward,
Quant la gent Haraud descunfite
Fu, d'Engleis la flur eslite,
Dunc fu la bele arbre ramee
De sun propre trunc severee.
A trois arpenz dunc s'esloingna
E flestri e demurra,
Kar es tens trois rois dura
La bastardie, puis returna
A sun trunc e cep certein
Au tens Henri le Premerein;
Ke aprés lu roi Aedward
Furent troi sivant bastard 
Haraud ne Willame dreit
N'urent, ki veirs dire deit,
Ne Willame le Secund
Par rëal decente, dunt
Esloingné fu par arpenz trois.
Mais Henris, ki fu quartz des rois
Aprés Aedward, ben reverdi
Au premer cep ki reverti
Quant par sa volunté demeine
Mahaud espusa, ki pleine
De duçur fu e de bunté,
De franchise e de beuté,
Fille la nece roi Aedward.
A la racine out dunc regard
E a sa veez racine aërt.
Fluri, fruit fist en apert
Quant l'emperiç Mahaud nasqui,
E fruit quant li terz Henri,
K'a repleni de sa favur
Cestui e regnes entur,
E luur e grant clarté dune
Partut, cum solail e lune.
Or sunt roi, or sunt barun
E regne d'un sanc commun,
D'Engleterre e Normendie,
S'en vaut meuz la cumpainie.
Ki meuz seit la prophecie
Respundrë, e meuz la die,
Mes vis m'est ke cest sufist
A esclarcir l'oscur escrit.

Li rois Aedward a sa fin trait,
N'est nuls ki dolur grant n'en eit.
La char li est ja demi morte.
Sa gent reapele e recunforte
E s'est esforcé de parler
E lur ad dit:“Laus amis cher,
Folie est ma mort de pleindre.
Quant Deu le vout, ne puet remeindre.”
Puis les regarde e les oilz leve,
Veit la reine, si li greve,
Ki se pleint, plure e suspire,
Ses cheveus trait, ses dras decire.
“Ne plurez, dist li rois, amie,
De ma mort ne dolez mie,
Ke aprés meie cest mort,
Ariverai a seur port
U viverai of mun seignur
Tuz jurs a joie e a baudur.
Or vus pri tuz ki estes ci,
Ma leau gent e mi ami,
Ma reïne, k'est ma muller,
Ki bens ne pus parcunter,
Ki m'a esté suer e amie,
Portez li leau cumpainie.
Fille m'ad esté e espuse
E de vie mut precïuse.
Honurez la cum a si bone
Apent e haute matrone.
Duaire eit plenerement,
E lui manëez e sa gent,
Soient Engleis, soient Normant,
Honurez les tut lur vivant.
En l'iglise seint Pere, a ki
Fis ja wu, seie enseveli.
A li me rent e vif e mort
Ki m'ert e aïe e cumfort.”

Duc Haraud devant le rei
Vent e dit:“Sire, par fei,
Juré l'ai” “ço est verité 
N'ert hum par meideserité.
Le droit du regne ki apent
A vus, sire, naturaument
Ki eir n'avez de vus issu,
E le regne avez tenu,
Granté l'avez au duc Willame.
N'i averai pecché ne blame.
Droit a, par Emme ta mere
La reine, ki sa fille ere.
Si a sa fille ne le dune,
Droiz est k'il eit la curune.
Kar jo, si vus dire le os,
D'espuser la ai en purpos.
A la pucele afiancé
E au duc sui aliancé.”
L'arceveske Stigand respunt,
E li prelat ki present sunt:
“Duc Haraud, ben le sacez
Ke si cest cuvenant fausez,
Pur moi le di, a ki apent
A fere ceu seint sacrement,
N'ert prelat en la regïun
Ki vus face l'enunccïun,
N'ert humme de nostre commune
Ki vus mette eu chef curune.”
Lors ad mandé le sacrament,
Cum a bon crestien apent,
E la seinte enunccïun
Ki fait de peccheez pardun,
E quant tut fu acumpli,
L'alme du cors s'en parti.
Decendent angles de lasus,
ChantanzTe Deum laudamus.
Tute la curt du cel est pleine
De gloire e joie k'ele meine,
E seint Pere, sis chers amis,
La porteuvre de paraïs,
E seint Johan, si druz demeine,
Devant la Majesté le meine,
E Deu sun regne li abandune,
K'eu chef li met la curune.
De sa grant gloire l'en seisi
Ke ne serra ja fini,
E si du regne terrïen
Passa eu celestïen.
Mut fu cist rois benurez
Ki ci e la fu curunez,
E tant vaut cele plus ke ceste
Cum fait or plus k'une bleste,
Kar l'une est breve e trespassable,
L'autre seure e pardurable.

En l'an millisme ke Deus prist
Char e seissantesme sist,
Puis k'out regné anz .xx. trois
E demi, Aedward li rois
Murut quart jur de jenevers,
Puceus du cors, purs e enters.

Or vus pri, gentilz rois Aedward,
K'a moi pecchur eiez regard
Ki ai translaté du latin
Sulum mun sen e mun engin
En franceis la vostre estoire,
Ke se espande ta memoire,
E pur lais ki de lettrure
Ne sevent, en purtraiture
Figuree apertement
L'ai en cest livret present,
Pur ço ke desir e voil
Ke oraille ot, voient li oil.
De cest ovre vus
Faç present,
Ma poverté a
Plus n'estent,
N'ai or n'argent en ma baillie.
Pri Deu k'aprés ceste vie
Eu regne celestïen
Regner pusse of vus. Amen.

Ne puet vertu tapir en umbre.
Einz se multipliele numbre
De miracles e vertuz
Ke Deus pur li
Feseit a muz.
Le cors puet hum ensevelir
Mais sa vertu ne puet tapir,
Le cors du lui ki puceus fu
Ne puet, mort, estre corrumpu.
Peccheur salu,
Malade i trove
Sancté, de seinteté k'est prove.
N'est ki i ure a bone entente
Ki de ses maus relés n'i sente.

Uns povres, nez de Normendie,
De povere e messaisé vie,
Ki de l'aumosne lu rei fu,
Tant cum vesqui, sustenu 
Cuntrait de membres e nerfs,
Li pé li sunt au dos aers,
Les meins li sunt e meins e pez.
A trestelez s'est apuiez.
Purpensez s'est de unengin
Par quei s'en va par le chemin,
Un auget u s'est asis
E se trait memes li cheitifs.
Eu chemin nagge sanz flot.
Des grantz vertuz seint Aedward ot
La gent tute recunter.
Atant s'est trait a Westmuster
E la vent a queuke peine.
Ço fu meimes la simaine
Ke li rois Aedward transi
Du mund. Se pleint e dementi:
“Aï, rois Aedward deboneire,
Ke ne me cleimme ne pus taire.
Tu me suz pestre e vestir,
Dunt poieie vivre e chevir,
Mais ore muer sanz parmurrir
Ki de murrir ai grant desir.
De tutes partz de benz ai perte.
Malade sui e en poverte.
U m'enguttez de ceste vie
U eie de mes maus aïe!”
N'out plus tost fini ses diz,
Ke li cuntrais n'estoit gariz.
As gambes e as peez se dresce,
Ne i sent chose ki le blesce.
A ceus ki i sunt tuz ensemble
Merveillis de la vertu semble.
Acrue est e renuvelee
Du roi la fame e renumee,
K'a busoignus fist teu cunfort
Devant e aprés sa mort.

Diverses graces e vertuz
Avoit li reis Aedward sur tuz,
Mais de vue restorer
N'avoit unke, ço crei, sun per.
Eu mois ke li rois fu mort
Avint, cum vus ben record,
Sis avogles, de un ki n'out
Fors un sul oil dunt il ver pout,
Menez sunt par le païs
Cum povres meseisez mendis.
S'en puis dire merveille, e voil:
Saet avogles urent un oil.
A Westmuster sunt cist venu
E la urent au seint sarcu:
“Ai! reis, dïent, debonaire,
Fai ke ja soleïs faire
Quant estoiez eu mund obscur.
Avogles dunas luür.
Or est clers cum est la lune
U solail, clarté, nus dune.
De vostre clarté, grant Aedward,
A nus chitifs kar dunez part,
Ki ore lüur avez duble
K'eu mund n'avoies orbnetruble.”
Es vus ke cist ki la rute
Meine, ke ne veit gute,
Un autre oil ad receü
E tuz les autres ad veü,
Ses cumpainnuns k'il seut mener,
Checuns de eus clers oilz aver,
E unt tut receu la wue.
Dutent ke seit faunfelue,
Dist l'un a l'autre :“Cumpains, as
La vue? Oil,Deo gratias.”
Quant les grantz vertuz entendent,
A Deu e au seint graces rendent
A ki seit e loënge e gloire
Ki de ses pecchurs ad memoire.

Duc Haraud, ki estorez ere
De chasteus e tressor sun pere
Godwin le cunte de Kent,
K'asez out de l'or e argent,
Chevaler merveillus ki fu
De hardement, force e vertu,
Riche e large e mut metant 
Chevalerie ama nuls tant 
Pur la reineEdith sa suer
Fu cremuz a amez de quer.
Grantz fu e apertz e beus
Mes meins k'il ne parut leus.
Il se fist de muz eslire
E curuner, car cuntredire
Ne l'osa nuls, e ço fu tort,
E ço fu, cum vus record,
Cuntre serement e esgard
Ki fait fu par lu roi Aedward,
K'avancer deust duc Willame 
Ke il enfreint, dunt pus out blasme.
E, sulun la prophecie
Roi Aedward, perdi la vie
E regne e terrïen honur,
Cum bein paruit a chef de tur
Averez e acumpliz
De seint Aedward trestuz lesdiz,
Quant ducs Willame outvictoire
Cum vus recunte l'estoire.

De la Tephanie fu, la feste,
Curune mise sur sa teste
En l'endemein ke rois Aedwar
Muruit” “ke mut li fu vis tar.
De seculers e lai gent
Par orgoil sudeement
Sanz sacrement de seint' iglise
Fu curunez, e sanz servise.

D'une grant avisïun
Fait l'estoire mencïun.
Cum il apent amamatire,
Escrivre le vus voil e dire.
Tostins, frere Haraud lu roi,
Quant ot dire de ceu desroi,
Ke Haraud est ja curunez,
Dolenz est e mut irez,
Kar s'entreheient de mort.
Nuls n'i pout unc mettre acord.
L'un fu runce, l'autre espine,
Issuz de male racine.
Tostins se pensa de venger
De Haraud, kil fist enguter
E exuler fors de terre.
Pensa mut de sucurs quere.
Devers le northz sa voie tent,
Au rei deNorweie vent,
Haraud Harfager k'out nun,
De grant poier e mut felun,
Riche de gent e de navie,
E requert de li aïe.
Tant l'enchace e le sermune
Li rois k'a li s'abaundune.
Of Tostin vent en Engletere
Le regne, e ço k'i a, cunquere.
En Northumberlande a port
Venent of ost plentif e fort,
Sanz desturber e sanz peril
Arivent of nefs pres de mil.
Chevauchent, en la terre vunt,
Occise, arsun e grantz maus funt.
Li quens de Norhumberlaunde
Sa gent e ses veisins maunde,
Ki asemblent e grant ost funt.
Cuntre ceu roi e Testin vunt,
Ecumbatent a ceu Noreis,
Mais descumfit sunt li Engleis.
Lors fu Tostins mut orgoillus
E lirois de Norweie plus.
E venent avant en la terre;
Tute la croient ben cunquere.
Vers Everwik tenent lur veie
Tostins e cist de Norweie.

Quant l'ot Haraud rois d'Engletere,
Ire ad eu quer, n'out unc mais maire.
Assembler fait tute sa gent
Du regne communaument,
Mais quant deust muver of sa rute,
Le susprent en la quisse une gute
Forment, ke n'alast un pas
Pur tut le tresor de Damas.
Lors ad duel de tutes parsz.
Crent k'il seit tenuz cüarz
E k'em quide ke il se feigne
E ke Tostins tuz les suspreingne,
Ke des Noreis a il grant numbre
Ki sunt ja passé le Humbre
Pres d'Everwic e mut s'espant
E funt destrucciun mut grant.
Li rois Haraud s'en angoisse,
Ne seit eu ke fere puisse,
Ke sa quisse est mut emflee
E sa gaumbe ja ranclee,
Ni l'ad dit a nul del mund,
Nis a ceus ki of li sunt.
Devoutement seint Aedward prie
K'il li soit cunseil e aïe.
Tute la nuit se pleint e plure,
A jointes meins e lermes ure.
Prie le seint pité l'en preigne,
Le garantie, guie, apreingne,
E dist:“Du regne sui pensifs.
Ne put chaler si jo peris.”
Lores promet amendement
De ses trespas plenerement.
Atant la parut seint Aedward,
K'a sun desir avoit regard,
Ki ja au bosoin ne faut
E tut gariz rent roi Haraud.
Ore n'a mais penser n'angoisse
Mais ces Noreis veintre pusse.

Uns abes fu de Ramseïe
K'Alexe out nun, de seinte vie.
A li aparut seint Aedward:
“Entent, ami, dist, ceste part.
Vat'endire au roi Haraud
K'il seit heitez, hardiz e bauz,
Ne de ses enemis n'eit garde
Ne ke eus assembler ne tarde,
N'a Arfager ne a Tostins
N'a lur estranges barbarins.
A ceste foiz nel voil faillir
K'il n'eit victoire a sun desir,
E face aprés k'il ad promis,
Cum jo pur sun bein li dis,
E ke ne seit si os k'il s'entremette
D'enfreindre chose k'il promette.
Promis m'a seürement
De ses trespas amendement.
E ke fauseté ne empreingnes
Cunter, dirrez li enseignes:
Ke avant avoit grant dute,
Desturbét fu par une gute,
Duta k'em crust k'il se feint,
A nuls fors a moi se pleint.
Gariz en fu sudeement.”
E li abes quant il l'entent,
Le message au rei va dire,
E cum dit ai la matire,
Un point ne lest k'il ne li die
De l'esnüuse maladie
E du surplus le message,
Cum cist ki fu resnable e sage.
Li reis, ki mut ben recunut
Les enseignes, lez en est mut.
A grant joie e a baudur
Gent apparaille au grant estur,
Ki sunt asemblé mut tost,
Si en funt mut plentif ost.
Set legiuns i sunt numbrez,
Ben de cumbatre aparaillez.
Vers Everwic sa voie tent
E a forcible gent i vent
Of ses Engleis ki a ceu tens
De grant noblei furent e sens.
Rois Harfager en purpos out
Par cunseil Tostin, a ki plout,
K'a Everwic fust en sé posez
De l'arceveske, e curunez.
Si avoit fait grant occise
E la cuntré a flambe mise.
Mil hummes lais e prestres cent
Mis ad a mort e a torment.
Haraud li rois d'Engleterre,
Chevaler bon e fers en guerre,
Du cors enters seinz e gariz
E par seint Aedward tut esbaudiz,
Pres d'Everwic ad encuntré
Ses enemis a grant ferté
A l'ewe e pund de Estemford.
De gent i fu meint miller mort,
Ke la bataille i fu ferrue,
Plus morteu ne fu veüe.
Mort i fu rois Harfagers
E Tostins si cumpaignnuns fers
E gent dunt ne sai le numbre.
Püur le païs encumbre.
Livereisun funt des cors
Ki sunt detrenchez lus e corfs.
Li rois Haraudz de la victoire
A seint Aedward rent graces egloire.
Ke mortz est par Haraud Tostin
De cest cunte prove la fin,
Cum mustra la desestance
Ki fu entre eus en lur enfance.
Acumpli fu tut, mes k'a tart,
K'out dit avant li rois Aedward.
Mut fait a creire profecie,
Kar verité pas nes'ubblie.
Pecchee tapist au cumençail,
Mais trop mustre mal au finail.

Ai! Deu de gloire omnipotent,
Ki terre e mer e firmament,
Solail e lune of lur lüur,
Estoilles crias eu quart jur,
Mut fait a priser ta sufrance
E a reduter ta poissance.
Au roi Haraud grantasvictoire
Ke il eust de vus memoire
Pur vus recunustre a seingnur
E aver vers vus amur
E fust a vus obeissant
Ki li feis honur si grant.
Tu l'a treis cum fait la mere
Sa porture ke ele ad chere.
Mais li reis ne se chastie,
Ne a Deu s'en humilie,
Mais aprés cele grant gloire 
Dunt vus faz en cert l'estoire 
Devint li nuveus rois Haraudz
Si orgoillus, si fers e baudz,
Si fruiz e si cuveitus
Ke devant li n'i fu teus nuls.
Ne fist ren ço k'out promis,
Einz ala de mal en pis.
Promis out devant l'estur
Ke par pruesce e par baudur
Conqueroit sun enemi.
Suen fust le cunquest de fi.
Mais aprés fist le cuntraire
E pur servise hunte maire,
Par quei l'amur de sa gent
A perdu communaument.
Ses hummes reint e emprisune,
As bons tout, as feluns dune,
Bois asarte e maisuns art.
Mut l'enchastie seint Aedward
Par sunge e par avisïun,
Mais ne fait se gaber nun.
Plus cuveit or e argent blanc
Ke ne fait sansue sanc.
Marchant semble u usurer
Plus ke prince u chivaler.
Plus prise aver u marchandie
K'armes e chivalerie.
Ço fist pecché e encumbrer.
Ne puet parjure fusuner.

Ducs Willames ben l'ot dire.
Au quer en a grant
Nel fine de amonester,
Par lettres e par messager,
Ke il sulum sun serement
Feïst k'a leal prince apent.
Mais cist de tut ço ne tint cunte,
Einz fist a messagers grant hunte.
Dist k'a parfurnir n'apent
Ki est a force fait serment.

Ducs Willame cest eschandre
Mustre a la pape Alisandre
E a Philippe rois de France,
E prie ke il li avance
Sun tort venger e droit cunquere
Par force de bataille e guerre.
Aparaille lors navie,
Tresor e chevalerie,
E vent a Seint Valeri.
E quant ad vent e tens seri,
Mer passe, en Engleterre arive.
E quant est venuz a la rive,
Une tur ferme erenuvele
Ke li ducs“Hastinges”apele,
Hastivement ke fu fermee
E pur ço fu si appelee.
La nuvele est espandue
E par le regne tost seüe.
Li rois fait sa gent banir,
Plursurs resoingnent venir,
E ki vindrent, vindrent enviz,
Kar li rois fu mut haïz,
Ki reint les out e enchartrez,
Laidiz e desheritez.

Turner cuvent a ma matire
Dunt vus oi em purpos dire.
Loing e pres checune part
Crest la fame seint Aedward,
Ki les peccheurs a Deu acorde,
As doillanz fait misericord,
As almes fait avoir salu,
As cors, saunté, force e vertu.
E plus vaut salu de l'alme
K'or u argent u soie u basme,
U plus vaut saunté du cors
Ke nuls terrïen tresors.
Ke vaut a humme tut le mund
E les nobleis, quanke i sunt,
Si l'alme en eit desturbers
E le cors n'est seins ne enters?
Ki ses vertuz en sun livret
Seint Aedward escrit e met,
Cest miracle ki est apert
Escrit, dunt li pople est cert.

Uns hum gentiz mes povres ere,
En l'iglise servi seint Pere,
Ne vit gute, einz a la vue
D'ambedeus les oilsz perdu.
Cum il pout fere, en l'iglise
De marglers parfist le servise
E les seinz as ures sune.
Du lüer vit ke hem li dune.
Suvent requert seint Aedward
K'il eit vers li sun serf regard.
A sa tunbe suvent ure
E a genoilluns i plure.
Prie le seint ke ilentende
A sa priere e vue rende.
Avint un jur, de relevee,
Ke l'ure estoit ja passee
Ke li moine deussent lever.
Quant tens fu, deust cist suner,
Mais li margler pas ne sune,
E passe l'ure de nune,
E s'endort ferm eu muster.
Cum plout a Deu a li mustrer,
Vis li est ke seint Aedward
Leve e s'en vent cele part,
Enpeint le serjant e l'esveille
E le reprent k'il tant sumeille.
“Levez, dist il, danz pereçus,
Ke il est ja u nune u plus.
Mi moinne deussent lever,
Nune a cest' hure chanter.”
A l'esveiller tut l'estune.
Atant li rois, portant curune
E ceptre, vers l'auter tent,
Ki de sa grant luür resplent.
Cist ce leve, ki ja clier veit,
K'uncore ben regarder creit
Li rois Aedward, ki s'est partiz.
Effreez est e esbaïz,
Al grant auter va tut dreit,
Cum cist k'est tut seins e cler veit.
A la tumbe va seint Aedward
Ke il n'i est vis li est tard 
E rent au seint e grace e gloire
Ki de ses serfs ad eu memoire.
De cel' ure en sun vivant
Des oilz fu seins e cler veiant
E parfurni sun servise
Des cloches suner en l'iglise.

Fame s'espant cum fumee
D'encens par fu ki est muntee.
Testmoin de gent veritable
En rent fame veritable.
L'oil verrai ki cerche l'ovre
Les vertuz partut descovre.
Li langerus ki unt bosoing
I sunt venuz de pres e loing,
Ke n'est nule si forte e vive,
Si seüre u si hastive
Cum est mescine du cel
Quant decent sur le mortel,
Kar li peccheur i unt pardun
E li malade garaisun:
Boçu e tor e pulentic,
Müet, gutus e pleuretic,
Li langerus e li flestri,
Li emflé e engauni,
Li cuntrait e li leprus,
Li forsené e li fevrus,
Li surd, li paralitic,
Li avogle e li ydropic.
En chescune maladie
Fait Deus a ses feus aïe
Par la priere seint Aedward,
Ki ses sugetz cunseud e gard,
E k'en terre li funt honur,
Eu cel eient par li sujur.
Au Pere seit, omnipotent,
Gloire pardurablement,
E a sun Fiz especïal
E a lur Esprit cummunal.

Vengance Deu vent tost u tart.
A reduter fait mut ceu dard.
Cum plus demure e plus est grefs 
Lung, sulun la cupe, u brefs.
Ço di pur le rei Haraud,
A ki ne cheut cum li mundz aud,
Ki met tute sa entente
Terres seisir e faire rente,
Cunter e saver les summes
D'eschaettes a gentilz hummes.
Gardes destruit e povres reint,
Ne cheut s'aucun ses  pleint.
Pur une simple parole
Les met en chartre e en geiole,
A droit u tort chasteus seisist,
Gentilz femmes enbastardist,
Pur aver vent marïage,
Gentilz hummes desparage.
As maus ahert e as bons nuit.
Seint' iglise reint e destruit.
Les cuntez e barunies,
Eveschees e abbeïes
E autres eschaetes tutes
Tant tent ke soient destrutes.
Cunseil ne dit de prudumme
Ne prise vaillant une pumme.
N'avroit mester ke Deu sufrist
Ke teu tirant regna tenist.
Nepurquant Deus, a ki plest
Ke bons seit chescuns ki ne l'est
E desire le pru chescun
E k'ateingne a sauvacïun,
Le fait garnir mut ducement
E amonester suvent
Par blandir e par manace,
Ke de Deu eüst la grace
Par seint Aedward ki pur li prie
Ke Jesus ament sa vie.
Par avisïun e sunge
Ki n'est fentosme ne mençoinge,
Suvent de nuit, suvent de jur
L'apert li seint cumfessur
Aedward li rois, ki l'en chastie
K'il voille amender sa vie,
Mais cist ne deingne ne ne veut,
Dunt sis amis Aedward s'en deut.
Deners cum usurer amasse,
De gent reindre ne s'alasse,
Cum vescunte a l'eschecker
Set pur deners acunter.
Armes e chivalerie
Del tut despit e ublie.
Des hestoires n'enquert, n'en ot,
Ne d'anciene geste un mot.
Marchand meuz ke prince pert,
K'of ses fardeus feires quert.
Nepurquant bons chivalers 
De cors fu seins, forz e pleners.
Ne fust plus truvez en la terre
Forte en estur u cuinte en guerre.
Mais pecché e maliçun
Si grant fes a, si grant lasçun,
Ke ne pout prendre foisum
K'il n'alast a perdicïun,
K'orgoil e surquiderie
Soillent mut chivalerie.

A ma matire pas n'apent
De vus dire mais brefment
Du grant cunquest d'Engleterre 
Si pur esclarcir nun e fere
Entendre cum la vengance
Seint Aedward avoit grant poissance,
Ki tant pria Haraud li rei
Ke il tenist ses diz e fei.
Mais il lessa a nunchaler.
Pur ço li vint grant encumbrer.

Rois Haraud hastivement
Va cele part a pou de gent.
Ne vout sun grant ost atendre
Ne cunseil de suens entendre,
Tant fu li tyranz Haraudz
Orgoillus e fers e baudz
Pur la victoire k'il en out
Cuntre Noreis, cum a Deu plout.

Li ducs Willame a l'ariver
Cheï suvin sur le graver,
As meins se prent a la gravele.
A un chivaler k'il apele
Dist:“Ke puet signifïer?
“Ben, ço dist li chivaler,
Engleterre avez cunquise,
La terre as meins avez ja prise.”
Li ducs, ki s'arma tost aprés,
Sun hauberc endosse envers.
Dist ki l'arma:“Seit tort u dreit,
Verruns ke li ducs rois soit.”
Li ducs, ki la raisun ot,
Un petit surrist au mot,
Dist:“Ore seit a la devise
Celui ki le mund justise.”
Lores se fait li ducs cunfés
E puis acumenger aprés
E vue a faire un' abbeïe 
Si Deu li saut honur e vie 
En l'onur de seint Martin.
E ç'acumpli ben a la fin,
Ke bein parfurni sa promesse.
Sur sun escu fait chanter messe
E pus fait ordeinner sun ost.
Li rois Haraud ki s'en vent tost,
Ki l'envaï premerement,
Perça e desrund sa gent
Cum fait dromunz wage en unde
Quant curt siglant en merparfunde.
Li rois fu tut li premer,
Ke en tut l'ost n'avoit sun per
De force e de chivalerie,
K'avant tuz les autres guie,
Ki passe, depart e desclost
Des Normanz le forcible ost.
Oïssez lances briser,
Gent e chivaus trebucher.
Volent setes, quareus e darz
Espessement cum gresle en marz.
Crest l'estur e a pou d'ure
Turna la descumfiture
Sur le ducs e ses Normanz.
Li ducs, k'avertiz fu e vaillanz,
Sa gent reapele e amoneste:
“Ke put estre, dist il, ceste
Cüardie, segnurs normantz,
Ki ancesursavez si grantz?
Reis Rou ki as coups de lance
Descumfist le rei de France
E le mata enmi sa terre
Par force de bataille e guerre,
E ducs Richard k'aprés li vint,
Ki li diable ateint e tint
E le venquit e le lïa 
E vus failliz forlignez ja!
Sivét moi, ma gent demeine!”
Atant s'est turnez par la pleinne
E fait en un val parfund
Des plus hardiz ki i sunt
Muscer, e cist sunt en agueit
Geske li ducs mester d'eus eit.
Li Engleis sunt esbaudiz,
Plus seürs e plus hardiz,
E sivent a grant espleit
Tant ke passé furent l'agueit
K'asaut ja l'areregard
Ki de ço n'aveit unc gard.
Li ducs fait semblant de fuïr
E vers la mer de revertir,
Dunt Engleis of rei Haraud
En sunt si orgoillus e baud
K'asparpillez sunt en la pleinne.
Li ducs pense k'il lesenceinne ;
Si fist il cumme perdriz.
Lors cumence li chapeliz
E fu l'estur crueus e forz.
Mahainnez e muz des morz
I a de l'un' e l'autre part.
Li rois, feruz en l'oil d'un dart,
Chet e tost est defulez,
Periz, ocis, e adirez,
E sun estandard abatuz,
E li ostz d'Engleis vencuz.
E murut i quens Gruith si frere,
E quens Leuwine mortz i ere,
D'Englois mutz e de Normanz 
Nuls ne set ne queus ne quanz.
Si a ja duré l'estur
Sanz repos trestut le jur.
Mut est grant le duel e pleinte,
Du sanc d'ocis fu l'erbe teinte,
L'ost d'Engleis s'en va füant,
E le sivent forment Normant.
Li ducs en la bataille tute
De sanc ne perdi nis gute.
Trois chevaus ocis ceu jur
Furent suz li en l'estur.
Quant est seur de la victoire,
A Deu en rent e grace e gloire.
Les morz fait ensevelir
E beu le servise acumplir.
Le cors le roi Haraud unt quis
E truvé entre les ocis,
E pur ço ke il rois esteit,
Granté est k'enterrez seit.
Par la prïere sa mere
Portez fu le cors en bere.
A Wautham est mis en çarcu,
Kar de la maisun fundur fu.

Le drap dunt fu envolupé
Enter trovent e coluré,
E quant le vis est descovert,
Enter le trovent e apert.
Le chef, les meins, les pez manient
E cum d'un vif cors dormaunt plient.
L'eveske Gunnolf, ki s'i fie,
La barbe chanue planie,
Dunt un peil embler hi vout,
Mes de la barbe saker nel pout.
Li abes Gilbert l'escrie:
“Sire esveske, vus nel frez mie 
Un sul peil n'en porterez!”
E cist respunt:“Abes, sachez
Je le tendroi a cher tresor,
Plus l'ameroi ke fin hor.
Mais ke li vent a pleisir
K'enter seit sanz ren partir,
Eit tut sun cors enterement
Deke le jur de jugement,
Adunc avera gloire duble.
Ne vout k'em l'entame u truble.”

Le paile ke sur li fu
Unt remué e retenu.
En liu celu un ausi bel
Unt mis, mut richë e bel.
Overé fu mut richement
D'or fin e de argent,
Kë aveit fet rois Willame
A l'honur seint Edward e fame
E l'iglise de Westmuster,
Ki n'a eu rëaume per,
Kar li lius dedïez ere
De meimes l'apostre seint Pere,
E digneté ad du regal,
Parquei di n'ad peringal.
La est la mansïun des reys
E lur graunz curz e lur paleys.
A l'iglise ne deit faillir
Ki rois est, einz deit meintenir
E quant k'apent a la meisun,
Kar ilenest dreit patrun.
Honurez e beau serviz
Hy est Deus of ses eslitz,
Hou li peccheur en unt pardun
E li malade garisun.
Issi finist l'estoire
De seint Aedward, k'est en gloire.

Ci sunt peinz en purtraiture
Li seint rois dunt la fame dure,
Ki rois furent ja terïens,
K'ore sunt rois celestiens.
De lur lignage fu estrait
Aedward de ki cist livre est fait.

Suanus, un Daneis felun,
D'Engleis fait destruccïun.
La gent reint e maisuns art.
De bois e gardins fait assart.
Ki de la terre seintAedmund
Sunt, de li grant pleinte funt.

Aeldred enveit en Normendie
Pur paes aver e guarantie
Sa moiller e ses enfanz,
Ke li ducs lur seit guaranz
Cuntre Knud e ses Daneis,
E cist les receit demaneis.

Aedmund a Knut ci se cumbat.
Cnud ki plus sout sen e barat
AAedmund tel cunseil dune,
K'entre eus partent lur curune.
Par beu prometre le deceit,
Li duz Aedmund sun cunseil creit.

Aufré s'en vent en sun païs.
Godwin ki li fu feint amis
Semblant li fist de amisté.
La nuit l'a pris e ferm lié,
Au roi le fist presenter,
E cist li fist les oilz crever.

Destruite est religïun,
N'i truvissét si dolurs nun.
Mut crest li maus par la guerre,
Maubaillie est Engleterre,
Cist reint, cist tue, cist art.
La reïne Eme s'en part.

Pur reachater l'onur sa dame
E pur restorer sa fame
S'en cumbat le neims Mimecan
Au tresgrant Sesne Rodegan.
Les peez li coupe, si en est quite
La dame de hunte surdite.

Ci murt li reis Hardecnutz
Ki fu forcibles reis e pruz.
Li baratz ore a primes nest,
Destrucciun e guerre crest.
Ne laist li forz k'il n'ocie
Le feble, el mal ki multiplie.

Li eveskes de Wincestre,
Ki tant vit maus e surdre e crestre,
Endormiz est e veit seint Pere
E seint Aedward ki lez li ere.
A l'eveske li veillardz
Promet ke rois serra Aedwardz.

Aedward languist sanz cumfort.
“Las! dist il, kar fusse mort!
Sul remain de mun lignage
K'ocis sunt par gent savage.
Sire seint Pere, a vus me rent,
A moi tun pelerin atent.”

Un messager le recumforte,
De Hardecnut nuvele porte
Ke morz est li tiranz crüeus.
Delivré ad la terre Deus
Des sanglanz Daneis bastarz.
Esluz est a rei Aedwardz.

Ci venent baruns englais
Ki pernent Aedward demaneis.
Dient li:“Venez vus ent,
Ke la curune vus attent
D'Engletere. Ven t'en, Aedward,
Ke venuz n'es nus semble tard.”

Sun tressor ki fu pleners
Veit li reis” “or e deners.
Li Enemis seit desus.
Ço vit li reis mes autre nuls.
As povres rent cele coillette,
Tuz jurs clamant quite la dette.

Parmalegarde se purofre,
Uvert fu ublié, un cofre
Of deners. Un garz ço veit
E dé deners bein s'aparceit,
Va i, si en prent grant part
Deus feez;“Fui t'en!”dist reis Aedward.

A Lundres s'asemblent grant gent,
Cuncil tenent e parlement.
Dient au rei:“Nostre vuler
Est, sire, que prenniez moiller,
Ke eium eir certein e chef.”
De respundre prent cist jur bref.

Edith, ki fille Godwin,
De grant sen fu e bon engin,
K'endoctrinee ert en lectrure
E aprise de purtraiture,
En uveraine riche e noble,
N'out per gesk'en Constantinoble.

Edith, la bele e acemmee
Fille Godwin, est curunee,
E l'espuse li rois Aedward
Par commun cunseil e esguard.
Li cuples fu mut glorïus,
L'espuse est bone e bon l'espus.

Un jur de Pentecust avint
Li reis k'a Westmuster curt tint
Curunez, u la messe out.
Sa pensee en sun quor clot.
Le rei daneis, ki lui grever
Pense, veit en mer noier.

Li rois chet suvin en l'unde
De la mer grosse e parfunde
Cum vout munter du bat en bord
De la nef” “si voirs record.
Quant unt perdu lur roi, tut l'ost
Descumfist s'en partent mut tost.

Li rois ad mandé la commune
Tute k'apent a sa curune.
Tut sun purpos de mot a mot
De sun wu a sa gent desclot.
Cungé prent de sun vëage
Faire. Nel vout li barunage.

Eveskes dui sunt eschoisi
Par queus ben serra parfurni
Cist grant messages rëal,
Ke andui sunt sage e lëal.
S'aquiterunt du pelrinage
Le rei, dunt deut en sun curage.

Lores s'en vunt li messager.
Li rois fait mut pur eus prier
K'acumpli seit lur desir
Cum a Deu vent a pleisir.
Pru lur trueve or e argent,
E cist s'en vunt hastivement.

Li messagers venent a Rumme,
Mustrent de lur purpos la summe.
Un cuncil i trovent plener
Ki se peine d'eus avancer.
Li privilege est purchacé
E du cuncil est cunfermé.

Li messager joius repairent,
Lur voie acoillent e tost airent
A grant grace e benoiçun,
Ke seint hum fu pape Leün,
Ki l'a fait noter eu registre
Cum deviserent cist legistre.

Seint Pere apert a un hermite,
Cum dist l'estoire k'est escrite,
Eu bois menant de Wirecestre.
Ço dist:“Joius puet li reis estre,
Kar a pleisir le fiz Marie
Tute est sabusoine acumplie.”

Cist mande au rei l'avisïun
Ke ne puet estre si veirs nun,
La manere e le tens numme
Du privilege escrit a Rumme.
Li rois la verité ben prove
Kar le escrite acordant truve.

Li rois est lez de la venue
Des messagers, quant est seue,
Ki lur message unt parfurni.
Tant est plus seur e esbaudi.

Par Deu ki fist solail e lune,
As povres de sun tresor dune.
A Deu e seint Pere rendre
L'aver k'il vers Rumme despendre
Ad em purpos, e eu muster
K'a seint Pere vout estorer.

Li reis mut s'en humilie.
Le cuntrait porte ki l'en prie.
De pecchez ad li reis pardun,
Li cuntraiz du cors garaisun,
Chescuns de eus saluz receit,
Plenerement Deu lur enveit.

Grant tens avant estoit fundee
Une iglise, k'out nun Thornee,
Ke funda li rois Sebert
Ki fu neis rei Aethelbert.
A sein Pol fist l'un la iglise,
L'autre a seint Pere sur Tamise.

Uns hom s'escrie, e ne s'alasse
De la Tamise, k'em le passe.
Mut prie e dit ke avra
Luer ki utre le merra.
Un peschurs ki ço out e veit
Va i, en sun bat le receit.

Li peschurs of seint Pere arive
Ki atent e set a la rive.
Seint Pere, du ceil claver,
Va sa iglise dedier.
Des angeles mut grant partie
Li funt servise e grant aïe.

Li angle chantent au servise
La nuit quant dedient l'iglise.
Tant i a du ciel lüur
Ke vis est au peschur
Ke li solailz e la lune
Lur clarté tute i preste e dune.

Quant seint Pere ad fait a voire,
Au bat sun pescur repoire,
E mut ducement l'enseigne
Cum il adés pessun preigne.
D'un saumun au peschur dit
De part lik'il leporte a Mellit.

Matin quant parut le jur,
Mellit encuntre li peschur,
Ki fu remembrez e sage
E ben parfurni sun message
De sun saumun gentement
E puis del dedïement.

Au pople preche Mellit
E ben certeinement lur dit
Ke cele nuit passa Tamise
Seint Pere e dedia s'iglise.
Ke le sacez, garde enpreinnes,
Asez itruvum nus enseignes.

Li rois Aedwardz cel seint liuclaime
Du ciel la porte, avance eaime.
Mais l'eglise ert veuz e derute.
Pur ço i fait venir grant rute
De maçuns e charpenters,
Ke ben seit refait li musters.

Quant out achevé sun afaire,
Seurté en vout aver maire,
Vout ke la pape cunferme
Ke tuz jurs seit estable e ferme
La franchise de sa iglise
U tant ad entente mise,
S'en ad de ses leus amis
A Rumme pur ço tramis.

Du cuncil ki ert generaus
Devant la pape e chardenaus
Est enbullez e cumfermez
Li privleges, e puis livrez
Au messager lu roi Aedward,
Ki cungé prent e lez s'en part.

Quant li rois out la nuvele,
De joie sis quors renuvele.
Ore est seurs, ore est a eise.
Assisses fait par unt apese
Les cuntençuns de sa terre.
N'i pout surdre n'estrifs ne guere.

Quant leva li chapeleins
Le cors Deu entre ses meins,
Le veit li reis tut en semblant
D'un jonvrë e bel enfant
Sa beneiçun ki dune au rei,
E ço veit li quens Leofrei.

Ceste aventure fu celee
Geske la vie fu finee
Lu roi Aedward, ke ceu secrei
Ne fist aver orgoil au rei
E mut prie Leofrei le cunte
L'avisiun k'a nul ne cunte.

Une feme jofne e bele
Suz la goue out escrouele,
Ne pout aver gareisun
Par art d'umme si Deu nun,
Ke purrir li fait la buche.
Li rois la garist, ki la tuche.

Uns avogles k'ert malades
Les oilz out tenebrus e fades.
Par l'eve dunt leve ses mains
Li reis, est li avogles seins.
Sa barbe manie e esprueve.
Le miracle verai truve.

Sa fame s'espant par parole.
Uns burgois nez de Nicole,
Trois anzavogles ki fu,
Ben croit k'il par la vertu
De cele eve devant dite
Garreit; s'en prent, s'en va quite.

Li charpenter coupent eu bois
Mariem, k'il pernent en chois.
L'un s'endort e quant s'esveille,
La wue pert, dunt fu merveille.
A l'ostel va, mais hem le meinne,
E vit en dolur e en peine.

Par l'aventure ki avint
Uns avogles anz pres de vint
Du roi dunt ot tantz bens dire
Santé receit cum il desire.
Gardein le fait de sa maisun
Li rois, a propre livreisun.

Merveilles vus ent dire voil,
Quatre hummes ki unt un sel oil 
Kar un hum ki un oil ad guie
Tute l'avogle cumpainie.
De l'ewe purchace part
Dunt leve ses mains reis Aedward,
Par un sergant kil prent e emble,
Tut garissent quatreensemble.

Li reis veit les fiz Godwin,
Haraud pusné, esnez Tostin.
L'esnez a l'autre se cumbat,
As poinz fert, a terre abat.
Estranglé l'eust, ne fust aïe.
Li reis suls seit ke signefie.

Ne puet Tostin k'il ne s'en aut
Hors du regne” “pur Haraut,
Ki dute de medlee esclandres 
E va sujurner en Flandres.
L'un a l'autre nure ne fine,
Tant furent de male orine.

Dist quens Godwin a la table:
“Cist mors me seit mors, cupable
Si de la mort tun frere soie 
Ke tute ceste curt le voie!”
Atant le morsel mangüe
Ke errant le estrangle e tue.

La charoine au fel glutun
Traite est fors de la maisun,
Enterrez est sudeement
Cumaateint traitre apent.
Par cest cunte puet hum apprendre
Pecché se proeve aprés atendre.

Les Saet Dormanz veit roisAedward
Tuz gisanz a destre part,
Mais il se turnent a senestre.
Veit ke mau senet deit estre.
Li messager vunt a dreiture
En Grece saver le tens e l'ure.

Ne trove ren en s'aumonere.
L'anel prent k'a sun doi ere
E le dune al demandant,
Ki desparut demeintenant.
Johan l'Ewangeliste fu,
Deguisez e descuneu.

Deus paumers nez d'Engletere
Par estranges voiesvuntquere
En Sulie, ki forveient.
D'angeles du ceil clarté veient.
De laruns pour unt e bestes
E d'aventeuruses tempestes.
Fameillus e las reposent,
D'iluec aler plus loing n'osent.

Las sunt cistpaumers e tristes,
Mais seintJohanl'Ewangelistes
Lé las forveiez cumforte.
L'anel lu roi Aedward lur porte,
Prie ke de süe part
Le portent a seint rei Aedward,
E cist empernent le message.
Li seintz les meinne sanz damage.

L'anel reporte li paumer
Ki sanz sujur vent d'utremer.
Au rei le baut, ki recunut
Sun dun e a joie reçut.
A jur e a terme apert
De sa mort est li rois cert.

Li rois sa iglise dedie
El nun seint Pere en ki se fie.
Sun cors a sepulture i dune
E le regal de sa curune.
E pur ço ke de grant age est,
Purveit de murir k'est prest.

Duc Haraud fiz Godwin jure
De la curune ke n'ad cure.
Au duc Willam de Normendie
Du cunquere ert en aïe,
U a sa fille, si meuz li plest.
Cist parent, cele parente est.

Li rois est pesanz e malade,
Le quor ad tut ateint e fade,
La feblesce tut l'estune,
A peine regal e curune
A ceu jur de Nüel porte,
Mais le servise le cunforte.

Li dui moinne li aperent
Ki ja si cher ami erent
E li dient la prephecie
Ke Deus au roi par eus nuncie.
Close ert, mais de mot a mot
Cist livret la vus desclot.

Li rois, ki mut est ja de jurs,
De mort sent pointes e dulurs.
Ne set se il dort u veille
Mais en transe veit merveille
D'une mut grant prophecie
K'aprés grant tens du acumplie.

Li rois sur sun lit se dresce,
Semblant fait ren ke ne blesce
E parole tut baudement 
N'a nuls k'i seit ki ne l'entent 
E lur cunte tut de randun
Apertement s'avisïun.

Li rois s'en part de ceste vie.
Des angeles grant cumpainie
Cuntre li venent chantant
E mut grant joie demenant.
Seint Pere, sis chers amis,
La porte ovre de paraïs.

Seint Johan, si druz demeine,
Devant la Maïsté le meine
De ki en terre out memoire,
E Deu lui dune mut grant gloire.
Sun regne li grante e dune
E, meudre k'avant out, curune.

En l'iglise de Westmuster
Ke rois Aedward fist estorer
Est si cors enseveliz.
Un cuntraitz i est gariz,
Si en fait Deus plursurs vertuz
Pur Aedward ki ert sis leaus druz.

Ne puet sa fame estre teüe.
A saet restoré ad la veue
Par la priere e la vertu
Seint Aedward; a sun sarcu
N'est nuls ki de maus travaille
K'a Westmuster pur santé n'aille.
Sis avogles i garisseit
Of lur dutre k'un oil avoit.

Pus la mort Aedward lu roi,
Ki n'out eir issuz de soi,
Haraud, fiz Godwin nez,
Reis d'Engleterre curunez
A tort, ki par sun pere out
Chasteus, tresor tant cum li plout,
Sa curune mist en sun chef.
Pur ço regna en tens mut bref.

Tostins, ki enchacez ere,
Quant curunez esteit sis frere,
va s'en, tent sa veie
Au rei Haraud de Norweie,
Harfager ki fu numez
A surnun. S'en sunt aliancez.

D'armez a grantcumpainie
De Noreweie par navie
Vent reis Haraud of ses Noreis
E Tostins, dunt dis enceis,
Sur Haraud roi d'Engleterre
Le regne sur li cunquere
Of mil nefs, ço fu le numbre.
Tut destruent gesk'a l'Humbre.

Encuntré fu en une lande
L'ost de Norhumberlande.
Descumfist s'en vunt li Engleis,
Si en unt victoire Noreis,
Ki vunt avant en la terre
Pur destruccïun plus fere.
Mil hummes unt mis a mort
E cent prestres, a duel e tort.

Li rois Haraud en ad pour
Kar en sa quisse ad grant dolur,
Grant angoisse a de maladie,
N'a si privé a ki le die.
Mais par seint Aedward la gute
A une nuit s'asuaga tuite,
Mais l'en prie ke il s'amende,
A checun sa dreiture rende.

Li seint rois Aedward apert
A un abbé ki seinz humme eirt
De Ramsee. Dist ke il aut
De sue part au rei Haraud:
Ne seit en desespeir ne dute
D'encuntrer des Noreis la rute,
Garantz li ert k'il ne perisse.
Enseignes li dit de sa quisse.

Haraud li rois de Engleterre
En mortel estur e guerre
Cunte Tostin, sun frere, ocis
E roi Harfager cunquis
E tut l'ost ad descunfit,
Kar seint Aedward ço li promist 
Ke il li eidereit sanz faille
A cele feez en la bataille.

Uns marglers ki out la vue
D'ambesdeus les oilz perdue,
Par seint Aedward” “ki l'esveille
E le reprent ke il sumeille 
Gariz est des oilz e sune,
Cum li seinz cumande, nune.

Grant pople gariz s'en part
De la tumbe seint roi Aedward.
Boçu, tort, paraletics,
Müet, gutus e ydropics,
Li cuntrait e li ord leprus,
Li forsenez e li fevrus,
N'est nuls ki graces ne rende
E ki de soi n'i face offrende.

Li rois Haraudz, cum faus e feinz,
Li cuvenant juré enfreint.
Vers Deu e sa gent parjure
Est, n'est droiz k'illunges dure.
Sa gent reint e enprisune,
As leus tout, a desleus dune.
Ruge or desire e l'argent blanc
Plus kene faitsansue sanc.

Li rois Haraud ne s'ament mie.
Seint Aedwar beu l'en chastie.
Tiranz est e wandelardz,
Gupilzest u lëopardz.
Nature fait de la racine
Ke poinnante en est la espine.

Deners cum usurer amasse,
De la gent reindre ne s'alasse.
Armes e chivalerie
Del tut despit e ublie.
Marchant meuz ke prince pert
K'of ses fardeus les feires quert.

William Bastard de Normendie
Ducs, a la chere hardie,
K'ot dire ke rois Haraudz
As suens est crüeus e baudz
E haïz cum lu u urs,
As Engleis vent faire sucurs.

Li ducs en Engleterre arive,
E quant venuzesta la rive,
Un chastel ferme hastivement.
A Deu e a ses seinz se rent
E vue faire un'abbeïe,
Ke Deu sun purpos e faitz guie.

La bataille e la medlee
Pres de la mer est cumencee,
Ki mut estoit e forte e dure,
Le jur gesk'au vespre dure.
Lors prent voirs ke rois Aedward
Dist, kar en l'oil, d'un dart,
Est li rois Haraud navrez
E tost aprés tut detrenchez.

Li ducs le regne cunquist,
Li rois Haraud est descunfit.
Grith li quens, frere lu roi,
E Leuwine of tut le noblei
D'Engletere est abatu.
Teu duel eu mund unc mais ne fu.
Li Normant la victoire unt,
E li Engleis descunfit sunt.
