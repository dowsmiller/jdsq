
Beneurez li huem chi ne alat el conseil des feluns, et en la veie des peccheurs ne stout, et en la chaere de pestilence ne sist.
Mais en la lei de nostre Seignur la voluntet de lui, et en la sue lei purpenserat par jurn e par nuit.
Et iert ensement cume le fust qued est plantet dejuste les decurs des ewes, chi dunrat sun frut en sun tens.
Et sa faille ne decurrat, et tutes les coses que il unques ferat serunt fait prospres.
Nient eissi li felun, nient eissi; mais ensement cume la puldre que li venz getet de la face de terre.
Empurice ne resurdent li felun en juise, ne li pecheur el conseil des dreituriers.
Kar nostre Sire cunuist la veie des justes, e le eire des feluns perirat.

Purquei fremirent les genz, et li pople purpenserent vaines coses?
Li rei de terre estourent, et li prince sei asemblerent en un encontre nostre Seignur e encuntre sun Crist.
Derumpums les lur liens, e degetums de nus le juh de els.
Chi habitet ès ciels les escharnirat, et nostre Sire les subsannerat.
Lores parlerat à els en sa ire, et en sa furur les conturberat.
Mais je sui establit reis de lui sur Syon, sun saint munt, preechanz sun cumandement.
Nostre Sire dist à mei: Tu es li miens filz; je hui tei engendrai.
Requer de mei, e je durrai à tei les genz la tue hereditet, e la tue possessiun les termes de terre.
Tu's guverneras en verge ferrine, e si's fraindras ensement cume le vaisel del potier.
Et hore, vus reis, entendez; seiez apris, vus chi jugiez la terre.
Servez à nostre Seignur en crieme, e si esleeciez à lui oth tremblur.
Pernez discipline que nostre Sire alquune fiede ne se curuist, e vus parisseiz de la juste veie.
Cume la sue ire esprenderat en brief tens, beneuret tuit icil chi en lui sei fident.

Sire, à quei sunt multipliet cil chi mei triblent? Mult s'esdrecent encontre mei.
Mult dient à la meie aneme: Nen est salut à lui en sun Deu.
Mais tu, Sire, ies li miens receverre, e la meie glorie e exalchanz mun chief.
Je criai à nostre Seignur par ma voiz, et il me oït de sun saint munt.
Je dormi e si sumeillai, e relevai; kar nostre Sire me receut.
Ne crendrai milliers de pople avirunant mei. Esdrecetei, Sire; li miens Deus, faime salf.
Kar tu as ferut tuz contrarianz à mei senz achaisun, les denz des peccheurs tu as atriblet.
Saluz est de nostre Seignur, e sur tun pople la tue benediceun.

Quant je apelowe, Deus de la meie justise me oït; en tribulatiun tu purluignas à mei.
Aies merci de mei, e oies la meie oreisun.
Li fil des humes, desque à quant serezvus de grief cuer? Purquei amezvus vanitet, et querez menceunge?
E sachez que nostre Sire at fait merveillus sun saint. Nostre Sire me orrat quant je crierai à lui.
Iraissezvus, e ne vulez peccer; les coses que vus dites en voz cuers et en voz liz, aiez compunctiun.
Sacrifiez sacrifise de justise, et esperez el Segnur. Mult dient: Chi nus demustret bones choses?
Seignet est sur nus la lumiere del tuen vult, Sire; tu dunas letice el mien cuer.
Del fruit del frument, del vin e del suen olie sunt multipliet.
En pais en ice meisme dormirai e reposerai.
Kar tu, Sire, senglement en esperance establismei.

Les meies paroles ot tes oreiles receif, Sire; entent la meie clamur.
Entent à la voiz de la meie oreisun, li miens reis e li miens Deus.
Quar je orerai à tei, Sire; le matin orras la meie voiz.
Le matin esterai à tei e verrai, quar tu es Deus nient voilanz felunie.
E dejuste tei ne habiterat malignes, ne ne parmainderunt li torceunier devant tes oilz.
Tu hais tuz chi oevrent felunie, perderas tuz celz chi parolent menceunge.
Hume de sans e tricheur nostre Sire ferat abominable; mais je en la multitudine de la tue misericordie.
Je enterrai en ta maisun, et aorerai al tun saint temple en la tue crieme.
Sire, demeinemei en ta justise pur les miens enemis, drece el tuen esgardement la meie veie.
Kar veritet nen est en lur buche; lur cuer est vain.
Sepulchre aovranz est li guitrun d'icels, par lur langues tricherusement faiseient. Juge icels, Deus.
Dechedent de lur cogitatiuns; selunc la multitudine de lur impietez debute icels, kar il entarierent tei, Sire.
E esledecent sei tuit chi espeirent en tei; en parmanabletet s'esjorrunt, e tu habiteras en els.
E s'esglorierunt en tei tuit chi aiment le tuen num, kar tu beneisteras al juste.
Sire, sicume del escut de la tue bone voluntet, corunas nus.

Sire, ne me arguer en ta fuirur, ne en la tue ire ne me castier.
Merci aies de mei, Sire, quar je sui enferm; sainemei, Sire, quar li mien os sunt conturbet.
E la meie aneme conturbede est mult; e tu, Sire, deque à quant?
Seies convertit, Sire, e delivre ma aneme; salf me fai pur la tue misericordie.
Quar nen est en mort chi remembrere seit de tei; en enfern acertes chi gehirat à tei?
Je travailai el mien gemissement, laverai par sengles nuiz mun lit, de mes lermes mun lit aruserai.
Turbez est de fuirur li miens oilz, enviezi entre tuz mes enemis.
Desevrez de mei, tuit chi uvrez felunie; quar at oït li Sire la voiz del mien plurement.
Oït li Sire la mei preiere, li Sire la meie oreisun receut.
Vergundissent e seient conturbet fortment trestuit li mien enemi; seient convertit e vergundissent mult ignelement.

Sire li miens Deus, en tei esperai; salf me fai de tuz parsuanz mei, e delivremei.
Que alquune fiede ne ravisset sicume leuns la meie aneme, dementres que n'est chi reaimet ne chi salf facet.
Sire li miens Deus, si je fis ice, si est felunie ès meies mains.
Si je rendi as guerredunanz à mei males choses, dechiede par desserte de mes enemis vains.
Parsevet li enemis la meie aneme, e comprenget e defult en terre la mei vie, e la meie glorie en puldre demeint.
Esdrecetei, Sire, en la tue ire, e seies essalcez ès devises de mes enemis.
Et esdrecetei, Sire li miens Deus, el cumandement que tu mandas, e la synagoga des poples avirunerat tei
E pur icesti en halt repaire; li Sire juget les poples.
Jugemei, Sire, sulunc la meie justise, e sulunc la meie innocence sur mei.
Consummede seit l'ordeet des peccheurs, e adreceras le juste, escerchanz les cuers e les rains, tu Deus.
La meie dreite ajutorie del Segnor, chi salfs fait les dreiturers de cuer.
Deus, dreiz jugerre, forz e suffranz, dum ne se curuceil par sengles jurz?
Si vus ne serrez convertit, sa espede crollerat; sun arc tendit, et apareilat le.
Et en lui aprestat les vaissels de mort, ses saietes as ardanz fist.
Astetei enfante torceunerie, conceut dulur, e enfantat iniquitet.
Lac auvrit, e si foit lui, e caït en la fosse que il fist.
Serat tresturnée sa dolur en sun chief, et en la vertiz de lui sa felunie descendrat.
Je gehirai al Segnur sulunc sa justice, e canterai al num del Segnur altisme.

Sire li nostre Sire, cume merveilus est le tuen num en tute terre!
Quar eslevede est la tue grandece sur les ciels.
De la buche de enfanz e de laitanz tu parfesis loenge pur tes enemis, que tu destruies le enemi e le vengedur.
Quar je verrai tes ciels, les oevres de tes deiz; la luna e les esteiles, que tu fundas.
Quels chose est huem, que tu es remembrerre de lui? u le filz de hume, que tu visites lui?
Tu le amenuisas petit meins de angeles, de glorie e de honur le corunas, e si'l establis sur les uevres de tes mains.
Tutes choses tu suzmisis suz ses piez, oeiles e tuz bués, ensurquetut les bestes del champ.
Les oisels del ciel e les peissuns de la mer, chi vunt per les sentes de la mer.
Sire li nostre Sire, cume merveilus est le tuen num en tute terre!

Je regehirai à tei, Sire, en tut mun cuer; je recunterai tutes les tues merveiles.
Je esleecerai et esjorrai en tei, je canterai al tuen num altisme.
En tresturnant le mien enemi ariere, serunt enfermet, e perirunt de la tue face.
Quar tu fesis le mien jugement e la meie achaisun; tu siez sur throne, chi juges justise.
Tu encrepas les genz, e perit li fel; le num els tu eslavas en parmenabletet e en secle de siecle.
Les espedes del enemi defistrent en fin, e les citez tu destruisis.
Perit la memorie de els ot suen, e li Sire en parmanabletet parmaint.
Il apareilat en jugement sun throne, e il jugerat le cercle de terre en oeltet, jugerat les poples en justise.
E faiz est li Sire refuges al povre, ajuere en cuvenabletez en tribulatiun.
Espeirent en tei chi cuneurent le tuen num, quar tu ne deguerpesis les queranz tei, Sire.
Cantez al Segnur chi habitet en Syon, annunciez entre les genz ses estudies.
Quar il requeranz le sanc de els recordat, ne ubliat mie la clamur des povres.
Aies merci de mei, Sire; veies la meie humilitet de mes enemis.
Chi essalces mei des portes de mort, pur ce que je annunce tuz les tuens loenges ès portes de la fille Syon.
Je m'esleecerai el tuen salvable; enfichées sunt les genz el destruiment que il firent.
En icest laz que il repunstrent, compris est li piez de els.
Cuneuz iert li Sire jugement faisant; ès ovres de ses mains compris est li peccherre.
Seient turnet li peccheur en enfern, tutes genz chi ublient Deu.
Quar en fin nen iert ubliance de povre; la patience des povres ne perirat en fin.
Esdrecetei, Sire, ne seit confortet li huem; seient jugées les genz el tuen esguardement.
Establis, Sire, duneur de lei sur els; sacent les genz que il humes sunt.
A quei, Sire, desevrastu en luinz? Tu despis en cuvenabletez, en tribulatiun.
Dementres que s'enorguilist li fel, est espris li povre; sunt compris ès cunseilz ès quels il pensent.
Quar loez est li peccherre ès desideries de sa aneme, e li torcenus est beneeit.
Purvochat nostre Seignur li peccherre, sulunc la multitudine de la sue ire n'el querrat.
Nen est Deus en le esguardement de lui; malvées sunt ses veies de lui en tut tens.
Toleiz sunt tes jugemenz de sa face; de tuz ses enemis seignurerat.
Kar il dist en sun cuer: Ne serai esmoüt de generaciun en generaciun senz mal.
La qui buche plaine est de maleiçun e de amertume e de tricherie, desuz sa langue travalz e dolurs.
Il siet en aguaiz ot les riches en repostailes, pur ce que il octet le innocent.
Li oil de lui el povre reguardent; aguaitet en repostaile, ensement cume leun en sa fosse.
Aguaitet que il ravisset le povre; ravir povre dementres que il le atrait.
En sun laz le humilierat, enclinerat sei, e carrat quant il segnurerat des povres.
Kar il dist en sun cuer: Ubliez est Deus, desturnat sa face, que il ne veiet en fin.
Esdrecetei, Sire Deus, e seit essalcée la tue mains, que tu ne ublies les povres.
Purquei entarjat li fel Deu? Kar il dist en sun cuer, n'el requerrat.
Tu veiz que tu labur e dolur esguardes, pur ce que tu's livres en tes mains.
A tei deguerpit est li povre; al orphenin tu seras ajuere.
Detrible le braz del peccheur e del maligne; serat quis le pechiet de lui, e ne serat truvé.
Li Sire regnerat en parmanabletet e en siecle de secle. Vus perirez, genz de la terre de lui.
Le desiderie des povres oït li Sire; le aprestement del cuer de els oït la tue oreille.
Jugier al orfenin et al humle, que il ne apost en ultre magnifier sei li huem sur terre.

El Segnur me fi; cument ditevus à ma aneme: Trespasse el munt sicume passer?
Kar astetei li peccheur tendirent lur arc, apareilerent lur saietes en quivre, que il saietent en repost les dreiturers de cuer.
Kar lesquels choses tu parfesis, il destruistrent; le juste acertes que fist?
Li Sire en sun saint temple, li Sire el ciel sun siet.
Li oil de lui el povre reguardent, les palpres de lui demandent les fiz des humes.
Li Sire enquert le juste e le felun. Chi acertes aimet felunie, het la sue aneme.
Il pluverat sur les peccheurs laz; fous, sulfre e espiriz de tempestez, la partie del caliz de els.
Kar dreiturers est li Sire, e justises amad; oeltet vit li suens volz.

Salf me fai, Sire, kar defist li sainz; kar amenuisées sunt veritez des fiz des humes.
Vaines choses parlerent chescuns à sun presme; levres tricherresses, en cuer e en cuer parlerent.
Deperdet li Sire tutes levres tricherresses e langue granz choses parlant.
Chi distrent: La nostre langue magnifierums, les noz levres de nus sunt, chi est li nostre Sire?
Pur la miserie des sufraitus e le gemissement des povres ore m'esdrecerai, dist li Sire.
Je poserai el salvable, fianceusement ferai en lui.
Li parlement del Segnur, parlement chastes; argent par fu esmeret, pruvet à la terre, espurget à set duble.
Tu, Sire, guarderas nus, e guarderas nus de ceste generaciun en parmanabletet.
En avirunement li felun eirrent; sulunc la tue haltece, multiplias les filz des humes.

Desque à quant, Sire, obliestu mei en fin? Desque à quant desturnestu la tue face de mei?
Cume lunghement poserai cunseilz en la meie aneme, dulur en mun quer par jur?
Desque à quant serat essalcet li miens enemis sur mei? Resguarde e oiesmei, Sire li miens Deus.
Enlumine les miens oilz, que je unques ne dorme en mort, que alquune fiede ne diet li miens enemis: Je mielz valui envers lui.
Chi tribulent mei s'esleecerunt si je serai esmoüt; mais je en la tue misericordie esperai.
Esleecerat li miens cuers el tuen salvable. Je canterai al Segnur, chi bones choses dunat à mei; e canterai al num del Segnur altisme.

Dist li fols en sun cuer: Nen est Deus.
Corrumput sunt, e abominables fait sunt en lur estudies; nen est chi facet bien, nen est desque à un.
Li Sire del ciel esguardat sur les filz des humes, que il veiet si est entendanz u requeranz Deu.
Tuit declinerent, ensembleement nient utiles sunt fait; nen est chi facet bien, nen est desque à un.
Sepulchre auvranz est le guitrun de els. Par lur langues tricherusement faiseient; venim de serpenz desuz les levres de els.
La buche desquels de maleiceun e de amertume est pleine; ignels sunt li piet de els à espandre sanc.
Contriciun e maleurtet ès veies de els, e la veie de pais ne cuneurent; nen est la crieme de Deu devant lur oilz.
Dum ne cunuisterunt tuit chi uvrent felunie, chi devorent mun pople sicume viande de pain?
Le Segnur ne envocherent, iluec tremblerent de crieme ù nen ert crieme.
Kar li Sire en juste generaciun est, le cunseil del suffraitus confundistes; kar li Sire est esperance de lui.
Chi dunrat de Syon salvable à Israel? Quant desturnerat li Sire la chaitivetet de sun pople, s'esjorrat Jacob e s'esleecerat Israel.

Sire, chi habiterat el tuen tabernacle? u chi reposerat el tun saint munt?
Chi entre senz tache e ovret justise.
Chi paroles veritet en sun cuer, chi ne fist tricherie en sa langue.
Ne ne fist à sun pruesme mal, e obprobre ne receut envers ses pruesmes.
A nient est demenet en le esguardement de lui li malignes; les cremanz acertes le Segnur glorifie.
Chi jure à sun pruesme, e n'el deceit; chi sa pecunie ne dunat à usure, e luers sur innocent ne receut.
Chi fait icestes choses ne serat moüt en parmanabletet.

Guardemei, Sire, kar je esperai en tei. Je dis al Segnur: Li miens Deus tu es, kar de mes biens nen as besuin.
As sainz chi sunt en sa terre, at fait merveiluses tutes mes voluntez en els.
Multipliées sunt les enfermetez de els; emprès ice sei hasterent.
Je ne asemblerai les convenz de els des sans, ne ne serai remembrerre des nuns de els par mes levres.
Li Sire est partie de la meie hereditet e del mien calice; tu es chi restabliras la meie hereditet à mei.
Funels chaïrent à mei en mult cleres choses, kar la meie hereditet est mult clere à mei.
Je beneistrai le Segnur, chi dunat à mei entendement; ensurquetut e desque à la nuit cruissirent en mei mes reins.
Je purveeie le Segnur el mien esguardement tutes ures; kar devers les destres est à mei, ke je ne seie commoüt.
Pur ice esleechat li miens cuers, e esjoït la meie langue; ensurquetut e la meie carn reposerat en esperance.
Kar tu ne deguerpiras la meie aneme en enfern, ne tu ne dunras le tun saint veeir corruptiun.
Cuneues à mei tu fesis les veies de vie, tu me aempliras de leece ot tuen vult; delectatiuns en ta destre desque en fin.

Oi, Sire, la meie justise, entent la meie depreiere.
Ot tes oreiles receif la meie ureisun, nient en tricherresses levres.
De tun vult le mien jugement eisset, li tuen oil veient oeltez.
Tu espruvas le mien cuer, e le visitas par nuit; par fu mei esmeras, e nen est truvée en mei iniquité.
Que ne parolt la meie buche ovres de humes; pur les paroles de tes levres je guardai dures veies.
Parfai les miens pas ès tues sentes, que ne seient moües les meies traces.
Je criai, kar tu me ois, Deus; encline la tue oreile à mei, e exoies mes paroles.
Fai merveiluses les tues misericordes, chi sals fais les esperanz en tei.
Des contrestanz à la tue destre guardemei, sicum purnele de oil.
Desuz le umbre de tes eles cuevremei, de la face des feluns chi mei afflistrent.
Li mien enemi la meie aneme avirunerent, lur craisse enclostrent; la buche de els parlat orguil.
Degetant mei ore avirunerent mei; lur oilz establirent decliner en terre.
Receurent mei sicume leons aprestet à preie, e sicume chael de leon habitanz en repostailes.
Esdrecetei, Sire, devancislui e supplantelui; delivre la meie aneme del felun, la tue espée des enemis de la tue main.
Sire, des pois de terre deviseles en la vie de els; des tues repostailes aempliz est le ventre de els.
Saülez sunt des filz, e laiserent lur remasilles à lur enfanz.
Je acertes en justise apparistrai al tun esguardement; je serai saület cum apparistrat la tue glorie.

Je amerai tei, Sire, la meie vertut, li Sire li miens firmamenz e li miens refuges e li miens delivrere.
Li miens Deus, li miens ajuere, e je espererai en lui.
Li miens defenderre e la cornu de la meie salut, e li miens receverre.
Loanz envucherai le Segnur, e de mes enemis serai salf.
Avirunerent mei les dulurs de mort, e les eves de iniquitet conturberent mei.
Les dulurs de enfern avirunerent mei, purpristrent mei li laz de mort.
En la meie tribulatiun je apelai le Segnur, e al mien Deu criai.
E il oït de sun saint temple la meie voiz, e la meie clamur en sun esguardement entrat en ses oreiles.
Commoüe est e tremblat la terre; li fundement des munz sunt conturbé e sunt commoüt, kar il est irez à els.
Muntat li fums en la sue ire, e fus de sa face arst, li charbun sunt espris de lui.
Enclinat les ciels e descendit, e chalim suz ses piez.
E muntat sur cherubin e volat, volat sur les pennes des venz.
E posat tenebres sa repostaile, en avirunement de lui sun tabernacle, tenebruse eve ès nues del air.
Pur la resplendur en sun esguardement les nues trespasserent, gresille e charbuns de fu.
E entunat del ciel li Sire, e li Altisme dunat sa voiz, gresille e charbuns de fu.
E enveiat ses sajetes e departit icels, fuildres multipliat e conturbat els.
E aparurent fontaines de eves, e descuvert sunt li fundament del cercle des terres.
Del tun encrepement, Sire, del aspirement del espirit de la tue ire.
Il enveiat de la sovrainetet e receut mei, e prist mei de mult eves.
Delivrat mei de mes enemis trèsforz, de cez chi haïrent mei; kar confortet sunt sur mei.
Devancirent mei el jurn de la meie afflictiun, e faiz est li Sire mes defendere.
E forsmenat mei en ampletet; salf me fist, kar il volt mei.
E guerredurrat à mei li Sire sulunc la meie justise, e sulunc la purtet de mes mainz guerredurrat à mei.
Kar je guardai les veies del Segnur, ne felunessement ne fis contre le mien Deu.
Kar tuit li sun jugement el mien esguardement, e ses justices ne debutai de mei.
E je serai nient malvez ot lui, e je guarderai mei de la meie felunie.
E gueredurrat à mei li Sire sulunc la meie justise, e sulunc la purtet de mes mains en le esguardement de ses oilz.
Ot saint tu seras sainz, e ot hume innocent tu seras innocent.
E ot le eslit tu seraz esliz, e ot le purvers tu seras purvertit.
Kar tu le humele pople salf feras, e les oilz des orguillus humilieras.
Kar tu enlumines la meie luiserne, Sire; li miens Deus, enlumine les meies tenebres.
Kar en tei serai delivret de temptatiun, et el mien Deu trespasserai le mur.
Li miens Deus, nient malvée est la sue veie; li parlement del Segnur par fu sunt esmerez, defenderre est de tuz esperanz en sei.
Kar quels Deus est, estre le Segnur? u quels Deus est, estre le nostre Deu?
Deus chi ceinst mei de vertut, e posat nette la meie veie.
Chi parfist mes piez cume de cers, e sur les haltes choses establisanz mei.
Chi ensaignet les meies mains à bataile, e posas cume arc de areim les miens braz.
E dunes à mei la coverture de la tue salut, e la tue destre receut mei.
E la tue discipline castiat mei en fin, e la tue discipline meesme mei ensaignerat.
Tu purluignas les miens pas suz mei, e ne sunt enfermées les meies traces.
Je parsiwerai mes enemis e cumprendrai les, e ne returnerai desque il defisent.
Je defraindrai icels, e ne purrunt ester, e carrunt desuz mez piez.
E tu purceinsis mei de vertut à bataile, e supplantas les esdrechanz encuntre mei desuz mei.
E les miens enemis dunas à mei dos, e les haïssanz mei deperdis.
Il crierent, e ne esteit chi salfs les fesist al Segnur; e pas n'es oït.
E j'es amunuiserai sicume puldre devant la face del vent, cume palud des places eslaverai els.
Tu deliverras mei des cuntrediz del pople, tu establiras mei en chief des genz.
Li poples que je ne cunui servit à mei, en oie de oreile obéit à mei.
Li fil estrange mentirent à mei, li fil estrange sunt enviegi, e clocerent de lur sentes.
Vit li Sire e beneeiz li miens Deus, e seit exalcet Deus de ma salut.
Deus chi dunes venjances à mei, e suzmez poples suz mei, li miens delivererre de mes enemis irais.
E des esdrechanz en mei exalceras mei, de hume felun deliverras mei.
Pur ce je regehirai à tei ès naciuns, Sire, e al tun num dirrai psalme.
Essalchanz les saluz de sun rei, e faisanz misericorde à sun crist David, e à sa semence desque en siecle.

Li ciel recuntent la glorie Deu, e les ovres de ses mains annuncet le firmament.
Li jurz del jurn forsmet parole, e nuit à nuit demustret science.
Ne sunt paroles ne sermuns, de quels ne seient oïes les voiz de els.
En tute terre eisit le sun de els, e ès fins del cercle de la terre les paroles de els.
El soleil posat sun tabernacle, e il ensement cume espus eisanz de sa chambre.
Il s'esleechat sicume gaianz à curre sa veie, del suvrain ciel ses eissemenz.
E sun cuntrecurs desque à la suvrainetet de lui, e n'est chi se repunge de sa calur.
La lei del Segnur nette convertanz anemes; le testimonie del Segnur feeil, sapience dunant as petiz.
Les justises del Segnur dreitureres, esleechanz les cuers; li cumandemenz del Segnur luisable, enluminanz oilz.
La crieme del Segnur sainte, parmaint en secle de secle; les jugemenz del Segnur veir, justifiez en seimeesme.
Desirables sur or e pierre mult preciose, e plus dulz sur miel e rée.
Kar li tuens sers guardet icels, en guarder els multe retributiun.
Les forfaiz chi entent? De mes occultes choses neiemei, e de estranges esparne à tun serf.
Si il sur mei ne seignurerunt, dune serai nez, e serai mundez de trèsgrant forsfait.
E ierent que plaisent li parlement de la meie buche, e le purpensement de mun cuer el tun esguardement tutes ures.
Sire li miens ajuerre e li miens raachaterre.

Exoiet tei li Sire el jurn de tribulatiun, defendet tei le num del Deu Jacob.
Enveit à tei ajue de saint, e de Syon defendet tei.
Remembrerre seit de tut le tun sacrifise, e le tun sacrifise seit fait cras.
Duinst à tei sulunc le tun cuer, e tut le tun cunseil confert.
Nus esleecerum el tun salvable, e el num de nostre Deu serrums magnifiet.
Aemplisset li Sire tutes les tues peticiuns. Ore cunui que salf fist li Sire sun Crist.
Exoiet lui de sun saint ciel; en poestez la salut de sa destre.
Icist en curres, e icist en chavals; mais nus el num del Segnur de nostre Deu apelerums.
Il sunt enliet, e chaïrent; mais nus levames e sumes esdrecet.
Sire, salf fai le rei, e oinus el jurn que nus te apelerums.

Sire, en ta vertu esleecerat li reis, e sur ta salut esleecerat fortment.
Le desiderie de sun cuer dunas à lui, e de la voluntet de ses levres ne deceus lui.
Kar cil devancis en beneiceuns de dulceur, posas en sun cief curune de perre preciuse.
Vie requist de tei, e tu li dunas lungur de jurz en secle e en secle de secle.
Grande est sa glorie en tun salvable, glorie e grant beltet emposeras sur lui.
Kar tu'l durras en beneiceun en secle de secle, tu'l esleeceras en goie ot tun vult.
Kar li reis espeiret el Segnur, e en la misericorde del Altisme ne serat commoüt.
Seit truvée la tue main à trestuz tes enemis, la tue destre truisset tuz chi te haïrent.
Poseras icels cume furn de fu el tens de tun vult: li Sire en la sue ire les conturberat, e si's devurerat fus.
Le frut de els de terre perdras, e la semence de els des filz des humes.
Kar declinerent en tei mal; purpenserent cunseilz, lesquels il ne porent establir.
Kar tu poseras els dos, en tes remasilles tu apareileras le vult de els.
Seies exalcet, Sire, en ta vertu; nus canterums e recunteruns les tues vertuz.

Deus, li miens Deus, reguardemei. Purquei me deguerpis? Luinz de ma salut sunt les paroles de mes forfaiz.
Li miens Deus, je crierai par jurn, e tu n'el orras; e par nuit, e nient à folie à mei.
Tu acertes en saint habites, loenge de Israel.
En tei espererent li nostre perre; espererent, e si's delivras.
A tei crierent, e salf sunt fait; en tei espererent, e ne sunt confus.
Je acertes sui verm, e nient huem; repruce de humes e degetement de pople.
Trestuit li veant mei escharnirent mei, parlerent par lur levres e meurent lur chief.
Il esperat el Segnur, delivret lui; salf le facet, kar il vult lui.
Kar tu es chi estraisis mei del ventre, la meie esperance des mameles ma mere. En tei sui jetet de ventre.
Del ventre ma mere li miens Deus estu: ne desevrer de mei.
Kar tribulatiun est pruceine; kar nen est chi ajut.
Avirunerent mei mult veel, cras tor pursistrent mei.
Aovrirent sur mei lur buche, sicum leons ravissanz e ruianz.
Sicum eve espandut sui, e esparpeilet sunt tuit li mien os.
Faiz est mes cuers ensement cum cire remetanz, el milliu de mun ventre.
Asseccat sicume test la meie vertut, e la meie langue aerst à mes joes; e en puldre de mort demenas mei.
Kar avirunerent mei mult chien, concilie de malignanz pursist mei.
Foïrent mes mains e mes piez, denumbrerent tuz mes os.
Il acertes esguarderent e virent mei; departirent à sei mes vestemenz, e sur men vestement mistrent sort.
Tu acertes, Sire, ne esluigneras ta ajue de mei; à la meie defensiun guarde.
Delivre de espée, Deus, la meie aneme, e de la main de chien la meie uniele.
Salvemei de la buche del leon, e des cornes des unicornes la meie humilité.
Je recunterai tun num à mes freres, el milliu de iglise loerai tei.
Chi cremez le Segnur, loez lui; tute la semence de Jacob, glorifiez lui.
Criemet lui tute la semence Israel, kar il ne despist ne desdeignat la preiere de povre.
E ne desturnat sa face de mei; e cum je criowe à lui, oït mei.
Envers tei la meie loenge en grant iglise; les miens vuz renderai en le esguardement des cremanz lui.
Mangerunt li povre e serunt saület, e loerunt le Segnur chi lui requerent; viverunt les cuers de els en secle de secle.
Rememberrunt e serunt converties al Segnur, tutes les cuntrées de terre.
E aorerunt en le esguardement de lui tutes les maignées des genz.
Kar del Segnur est le regnes, e ilmeesme seignurerat sur les genz.
Mangerent e aorerent tuit li cras de la terre, en le esguardement de lui charrunt tuit chi descendent en terre.
E la meie aneme à lui vivrat, e la meie semence servirat à lui.
Annuncée iert al Segnur la lignée chi à venir est; e annuncerunt li ciel la sue justise, al pople chi naisterat, lequel fist li Sire.

Li Sire guverne mei, e nule chose ne desiert à mei; en liu de pasture, iluec mei aluat.
Sur le eve de refectiun nurrit mei, ma aneme convertit.
Demenat mei sur les sentes de justise, pur sun num.
Kar jà seit ce que je irai el milliu del umbre de mort, ne crienderai mals; kar tu es ot mei.
La tue verge e li tuns bastuns, els mei conforterent.
Tu apareilas el mien esguardement table, encuntre icels chi travailent mei.
Tu encraissas en olie mun chef, e li miens calices enivranz mult clers est.
E la tue misericorde siwerat mei, tuz les jurz de ma vie.
E que je habite en la maisun del Segnur, en lungur de jurz.

Al Segnur est la terre e la plentet de li, li cercle des terres e tuit chi habitent en lui.
Kar il sur les mers fundat lui, e sur les flumes le apareilat.
Liquels munterat el munt de nostre Segnur? u liquels esterat el saint liu de lui?
Li nunnuisanz par mains e net de cuer, chi ne receut en vain la sue aneme e ne jurat en tricherie à sun proisme.
Icist receverat beneiceun de nostre Segnur, e misericorde de Deu sun salveur.
Iceste est la generaciuns des queranz Deu, des queranz la face del Deu Jacob.
Eslevez voz portes, princes, e seiez eslevées, portes parmanables; e si enterrat li reis de glorie.
Chi est icist reis de glorie? Li Sire forz e poanz, li Sire poanz en bataile.
Eslevez voz portes, princes, e seiez eslevées, portes parmanables; e si enterrat li reis de glorie.
Chi est icist reis de glorie? Li Sire de vertuz il est reis de glorie.

A tei, Sire, levai la meie aneme; li miens Deus, en tei mei fit: ne me vergunderai.
Ne me escharnissent mi enemi, kar tuit cil chi sustenent tei ne serunt confundut.
Confundut seient tuit felunies faisant en vain.
Les tues veies, Sire, demustre à mei, e les tues sentes enseignemei.
Adrecemei en la tue veritet, e ensegnemei; kar tu es Deus li miens salverre, e tei sustinc tute jurn.
Remembre des tues merciz, Sire, e des tues misericordes chi de secle sunt.
Les mesfaiz de la meie juvente e mes ignorances ne remembrer.
Sulunc la tue misericorde remembre de mei, tu, pur la tue buntet, Sire.
Dulz e dreiturers li Sire: pur ce dunrat lei as forfaisanz en la veie.
Il adrecerat les suefs en jugement, ensegnerat as suefs lur veies.
Tutes les veies al Segnur sunt misericorde e veritet, as requeranz sun testament e ses testimonies.
Pur tun num, Sire, averas merci de mun pechet, kar il est mult.
Chi est li huem chi crient nostre Segnur? Lei establit à lui en la veie que il eslist.
La sue aneme en bone chose demurerat, e sa semence eriterat la terre.
Fermement est li Sire as cremanz lui, e le sun testament que il seit manifestet à els.
Li mien oil tutes ores al Segnur, kar il aracherat de laz mes piez.
Reguarde en mei e aies merci de mei, kar uniel e povre suije.
Les tribulatiuns de mun cuer sunt multipliedes; des meies necessitez delivremei.
Veies la meie humilitet e mun travail, e pardune tuz les miens forfaiz.
Reguarde mes enemis, kar il sunt multipliet, e par haine torcenuse haïrent mei.
Guarde la meie aneme e delivremei; ne vergunderai, kar je esperai en tei.
Li nunnuisant e li dreiturer aerstrent à mei, kar je sustinc tei.
Delivre, tu Deus, Israel de tutes ses tribulatiuns.

Jugemei, Sire, kar je en la meie nunnuisanceentret sui; e el Segnur esperanz, ne serai enfermet.
Provemei, Sire, e essaimei; brulle mes rains e mun cuer.
Kar la tue misericorde est devant mes oilz, e je ploi en la tue veritet.
Ne sis pas ot le cunseil de vanitet, e ot les felunies faisanz nen enterrai.
Je haï l'iglise des malignanz, e ot les feluns ne serrai.
Je laverai entre les nunnuisanz mes mains, e si avirunerai tun altel, Sire.
Que je oie la voiz de loenge, e recunte tutes les tues merveiles.
Sire, je amai la beltet de la tue maisun, e le liu del habitatiun de la tue glorie.
Ne perdes ot les feluns, Deus, la meie aneme, e ot les humes de sanc la meie vie.
Es mains desquels sunt felunies; la destre de els reamplie est de luers.
Je acertes en la meie nunnuisance sui entré: raachatemei e aies merci de mei.
Mes piez estut en dreit. Es iglises je beneistrai tei, Sire.

Li Sire est le mien enluminent e la meie salut: cui crenderaije?
Li Sire defenderre de ma vie: de qui trembleraije?
Dementres que aprisment sur mei li nuisant, que il manjucent les meies carns.
Chi travailent mei li mien enemi, il sunt enfermet e chaïrent.
Si parmainent encuntre mei herberges, ne crenderat mes cuers.
Si esdrecet encuntre mei bataile, en ice je espererai.
Une chose requis del Segnur, ceste requerrai: que je habite en la maisun nostre Segnur tuz les jurz de ma vie.
Que je veie la voluntet nostre Segnur, e visite le sun temple.
Kar il repost mei en sun tabernacle el jurn des mals, covrit mei en la repostaile de sun tabernacle.
En la pierre exalceat mei, e ore exalceat mun chief sur mes enemis.
Je avirunai e sacrifiai en sun tabernacle sacrifise de loenge, je canterai e salme dirrai al Segnur.
Oi, Sire, la meie voiz, par laquele je criai à tei; aies merci de mei e exoimei.
A tei dist mes cuers, esquist tei ma face; la tue face, Sire, requerrai.
Ne desturner tu ta face de mei, e ne decliner tu en ire de tun serf.
Li miens ajuerre seies; ne deguerpir mei, ne ne despisesmei, Deus li miens salverre.
Kar mis perre e ma mere deguerpirent mei; mais nostre Sire receut mei.
Lei pose à mei, Sire, en la tue veie, e esdrecemei en dreite sente pur mes enemis.
Ne livrer mei ès anemes des travailanz mei; kar esdrecerent encuntre mei felun testemonie, e mentit la felunie à sei.
Je crei veeir les biens nostre Segnur en la terre des vivanz.
Atent le Segnur, barnillent fai; e seit confortet li tuens cuers, e sustienc le Segnur.

A tei, Sire, crierai; li miens Deus, ne taisir de mei, que tu alquune fiede ne taises de mei, e serai semblet as descendanz en lac.
Exoi, Sire, la voiz de la meie preiere, dementres que je or à tei, dementres que je eslef mes mains à tun saint temple.
Nient ensembleement ne livrer tu mei ot les peccheurs, e ot les ovranz felunie ne perdre mei,
Chi parolent pais ot lur prisme; mais mal sunt en lur cuers.
Dune à els sulunc lur ovres e sulunc la felunie de lur cuntruvemenz.
Sulunc les ovres de lur mains dune à els, rent le guerredun d'els à elsmeismes.
Beneeiz li Sire, kar il exoït la voiz de la meie depreiere.
Sire li miens ajuerre e mis defenderre; e en lui esperat mis cuers, e aviet sui.
E reflurit la meie carn, e de la meie voluntet regehirai à lui.
Li Sire est fortece de sun pople, e defenderre est des salvatiuns de sun crist.
Salf fai tun pople, Sire, e beneis à la tue hereditet, e guverneles e exalce els desque en parmanabletet.

Aportez al Segnur, filz Deu, aportez al Segnur les filz des multuns.
Aportez al Segnur glorie e honur, aportez al Segnur glorie al sun num, aorez le Segnur en sun saint aitre.
La voiz al Segnur sur les eves, Deus de majestet entunat; li Sire sur multes eves.
La voiz del Segnur en vertut, la voiz del Segnur en grandece.
La voiz del Segnur frainanz les cedres, e frainderat li Sire les cedres Libani.
E si's amenuiserat ensement cum le vedel Libani, e amez est sicum le filz des unicornes.
La voiz del Segnur entretrençant la flamme de fu, la voiz del Segnur crollant le desert; e commuverat li Sire le desert Cades.
La voiz del Segnur aprestant les cers, e descuverrat les espeisseces; e el sun temple tuit dirrunt glorie.
Li Sire diluvie fait enhabiter, e serrat li Sire reis en parmanabletet.
Li Sire vertut dunrat à sun pople, li Sire beneisterat à sun pople en pais.

Je exalcerai tei, Sire; kar tu receus mei, e ne delitas mes enemis sur mei.
Sire li miens Deus, je criai à tei, e tu sanas mei.
Sire, tu forsmenas de enfern la meie aneme, salvas mei des descendanz en lac.
Cantez al Segnur, li sun saint, e regehissez à la memorie de sa saintedet.
Kar ire est en l'indignatiun de lui, e vie en sa voluntet.
Al vespre demurerat pluremenz, e al matin leece.
Je acertes dis en la meie abundance: Ne serai esmoüt en parmanabletet.
Sire, en la tue voluntet, tu dunas à la meie beltet vertut.
Desturnas ta face de mei, e je sui fait conturbé.
A tei, Sire, crierai, e al mien Deu depreierai.
Quel utilitet el mien sanc, dementres que je descent en corruptiun?
Dum ne regehirat à tei puldre, u anuncerat la tue veritet?
Oït li Sire e out merci de mei, li Sire faiz est mis ajuerre.
Tu convertis la meie plainte en goie à mei; dessiras mun sac, e me avirunas de leece.
Que cant à tei la meie glorie, e ne seie compunt. Sire li miens Deus, en parmanabletet regehirai à tei.

En tei, Sire, esperai: ne serai confundut en parmanabletet, en la tue justise delivremei.
Encline à mei la tue oreile, hastetei que tu me delivres.
Seies à mei en Deu defendeur, e en maisun de refuge, que tu salf me faces.
Kar la meie fortece e le mien refuge tu es, e pur le tun num demerras mei e nurriras mei.
Tu forsmerras mei de cest laz que il repunstrent à mei, kar tu es li miens defenderre.
Es tues mains cumantje le mien espirit; raachatasmei, Sire Deus de veritet.
Tu haïs les guardanz vanitez en vain.
Je acertes el Segnur esperai; je esjorrai e esleecerai en la tue misericorde.
Kar tu resguardas la meie humilitet, salves de necessitez la meie aneme.
E ne conclusis mei ès mains del enemi; tu establis en espacius liu mes piez.
Aies merci de mei, Sire, kar je sui travailet;conturbez est en ire li miens oilz, la meie aneme e li miens ventres.
Kar defist en dolur la meie vie, e li mien an en gemissemenz.
Enfermée est en povreté la meie vertut, e li mien os sunt conturbé.
Sur tuz mes enemis sui faiz repruce, e à mes veisins mult, e poür à mes cuneuz.
Chi vedeient mei, fors fuirent de mei. A ubliance sui dunet ensement cume morz de cuer.
Faiz sui ensement cume vaissels perduz, kar je oï la vituperaciun de mulz, demuranz en avirunement.
En lui dementres que il vindrent ensemble encuntre mei, à receivre la meie aneme cunseilerent.
Mais je en tei esperai, Sire. Je dis: Li miens Deus tu es, ès tues mains les meies sorz.
Delivremei de la main de mes enemis e des parsuanz mei.
Enlumine ta face sur le tun serf, salf me fai en la tue misericorde, Sire. Ne seie confundut, kar je apelai tei.
Vergundissent li felun e seient demenet en enfern, mues seient faites levres tricherresses.
Lesqueles parolent encuntre le juste iniquitet, en superbe e en mal us.
Cum grande est la multitudine de la tue dulceur, Sire, laquele tu repunsis as criemanz tei!
Parfesis la à cels chi espeirent en tei, en le esguardement des filz des humes.
Tu repunderas els en la repostaile de la tue face, de la conturbatiun des humes.
Tu defendras els en tun tabernacle, de la contradictiun des langues.
Beneeiz li Sire, kar il fist merveiluse la sue misericorde à mei, en citet guarnie.
Je acertes dis el trespas de la meie pensé: Sui jetet de la face de tes oilz.
Pur ce exoïs la voiz de la meie oreisun, dementres que je criowe à tei.
Amez nostre Segnur, tuit li sun saint; kar veritet requerrat li Sire, e il guerredurrat abundantment as faisanz superbie.
Barnilment faites, e seit confortet vostre cuer, tuit chi esperez el Segnur.

Beneeuré cil asquels sunt pardunées lur felunies, e desquels sunt cuvert pechet.
Beneurez li huem alquel ne acunterat li Sire pecchet, e nen est en sun espirit tricherie.
Pur ce que je me toi, enveilirent li mien os, dementres que je criowe tute jurn.
Kar par jurn e par nuit agregée est sur mei la tue mains; je sui turnet en la meie chaitivetet, dementres que est fichede l'éspine.
Le mien mesfait je fis cuneut à tei, e la meie torceunerie ne repuns.
Je dis: Je regehirai encuntre mei la meie torceunerie al Segnur, e tu pardunas la felunie de mun pecchet.
Pur iceste orerad à tei chescuns sainz en tens covenable.
Mais nequedent el diluvie de multes eves, à lui ne aprismerunt.
Tu es li miens refuges de la tribulatiun chi avirunat mei: le mien esleecement, delivremei des avirunanz mei.
Entendement te dunrai, e enstruirai tei en ceste veie que tu iras; je fermerai sur tei les miens oilz.
Ne voilez estre fait sicum chaval e mul, asquels nen est entendement.
En chevestre e en frain lur maixeles cunstrain, chi ne aprisment à tei.
Mult sunt li flael de pecheur; mais l'esperant el Segnur misericorde avirunerat.
Esledecezvus el Segnur e esjoezvus, juste, e gloriez, tuit dreiturer de cuer.

Esleecez, juste, el Segnur; les dreiturers cuvient loenge.
Regehissez al Segnur en harpe, en saltier de dis cordes cantez à lui.
Cantez à lui novel cant, bien cantez à lui en vociferatiun.
Kar dreite est la parole del Segnur, e tutes ses oevres en fei.
Il aimet misericorde e jugement; de la misericorde del Segnur pleine est la terre.
Par la parole del Segnur li ciel sunt fermé, e par le espirit de sa buche tute la vertut de els.
Asemblant ensement cum en but les eves de mer, posant en tresors les abismes.
Criemet le Segnur tute terre, de lui acertes seient esmoüt tuit li enhabitant le cercle.
Kar ilmeesme dist, e faiz sunt; il mandat, e criet sunt.
Li Sire depart les cunseilz des genz, reprovet acertes les cogitatiuns des poples, e reprovet les cunseilz des princes.
Le cunseil acertes del Segnur en parmanabletet maint; les cogitatiuns de sun cuer en generaciun e en generaciun.
Beneurée la gent de laquele est li Sire ses Deus, li poples que il eslist en eritet à sei.
Del ciel reguardat li Sire, vit tuz les filz des humes.
De sun aprestet habitacle, reguardat sur tuz chi habitent la terre.
Chi fainst senglement les cuers de els, chi entent trestutes lur oevres.
Nen est salvet li reis par multe vertut, e gaianz ne serat salvet en la multitudine de sa vertut.
Decevables chavals à salut; en la abundance acertes de sa vertut ne serat salvet.
Aitevus li oil del Segnur sur les cremanz lui, e en cels chi espeirent sur sa misericorde.
Pur ce que il delivret de mort les anemes de els, e nurrisset les en faim.
La nostre aneme sustient le Segnur; kar il ajuerre est, nostre defenderre est.
Kar en lui esleecerat li nostre cuer, e el saint num de lui espererums.
Seit faite la tue misericorde, Sire, sur nus, sicume nus esperames en tei.

Je beneistrai le Segnur en tut tens, tutes ures sa loenge en la meie buche.
El Segnur serat loede la meie aneme; oient li suef e s'esleecent.
Magnifiez nostre Segnur ot mei, e exalceums sun num en ice meesme.
Je esquis nostre Segnur, e exoït mei, e de tutes mes tribulatiuns delivrat mei.
Aprismez à lui e seiz enluminet, e voz faces ne serunt confundues.
Icist povres criat, e li Sire le oït, e de tutes ses tribulatiuns le salvat.
Enveiet li angele nostre Segnur en avirunement des cremanz lui, e deliverrat els.
Gustez e vedez kar suefs est li Sire; beneurez li huem chi espeiret en lui.
Cremez le Segnur, tuit li sun saint; kar nen est suffraite as cremanz lui.
Li riche besuignerent e fameilerent; mais li enquerant nostre Segnur ne serunt amenuiset de tut bien.
Venez, fil, oezmei: la crieme del Segnur vus enseignerai.
Chi est li huem chi vult vie, e aimet à vedeir bons jurz?
Deviede ta langue de mal, e tes levres ne parolgent tricherie.
Desturnetei de mal e fai bien, enquer pais e parseula.
Li oil de nostre Segnur sur les justes, e les oreiles de lui à lur preieres.
Le vult acertes del Segnur sur les faisanz mal, que il perdet de terre la memorie d'els.
Crierent li juste, e li Sire les oït, e de tutes lur tribulatiuns les delivrat.
Près est li Sire à cels chi sunt de travailet cuer, e les humeles de espirit salverat.
Mult sunt les tribulatiuns des justes, e de tutes icestes les deliverrat li Sire.
Guardet li Sire tuz les os d'els; uns de icez ne serat cuntriblet.
La mort des peccheurs pesme, e chi haïrent le juste peccherunt.
Raendrat li Sire les anemes de ses sers, e ne pecherunt tuit chi espeirent en lui.

Juge, Sire, les nuisanz à mei, escumbat les cumbatanz contre mei.
Pren armes e escut, e esdrece en adjutorie à mei.
Trai l'espede e conclu encuntre cels chi parsiwent mei; di à m'aneme: La tue salut je sui.
Seient confundut e reduté li querant la meie aneme.
Seient desturnet ariere e seient confundut, li purpensant à mei mals.
Seient fait sicum puldre devant la face del vent, e li angele del Seignur cunstreignant els.
Seit faite la veie de els teniebres e esculurgement, e li angele del Seignur parsuanz icels.
Kar em parduns repunstrent à mei le peril de lur laz; en vain espruverent la meie aneme.
Vienget à lui li laz que il mescunuist, e le pernement que il repunst prenget lui, e en laz chede en icest meisme.
Mais la meie aneme s'esleecerat el Seignur, e deliterat sur sun salvedur.
Tuit li mien os dirrunt: Sire, chi est semblanz à tei?
Delivranz le sufraitus de la main de plus forz de lui, le besuignus e le povre des departanz lui.
Li esdreceanz felun testimonie, les choses que je ne saveie demandowent mei.
Regueredunowent à mei mals pur biens, barainetet de m'aneme.
Mais je cum il à mei fussent molesté, esteie vestuz de haire.
Je humiliowe en junie la meie aneme, e la meie oreisun el mien sain serat convertide.
Ensement cum prucein, ensement cum nostre frere, issi complaisée; sicum pluranz e contristez, issi esteie humiliez.
Encuntre mei esleecerent, e ensemble vindrent; aduné sunt sur mei flaels, e je n'el soi.
Departit sunt, e nient compunt, assaierunt mei, subsannerent mei par subsannatiun, eschinnerent sur mei ot lur denz.
Sire, quant reguarderastu? Restablis la meie aneme de la malignitet d'els, des leuns la meie uniele.
Je regehirai à tei en grant iglise, en grief pople loerai tei.
Ne suresjoent à mei chi cuntralient mei felunessement, chi haïrent mei en parduns e otrient par oilz.
Kar à mei acertes paisiblement parlowent; e en la iracunde de terre parlaz, tricheries purpensowent.
E aovrirent sur mei lur buche; distrent: Aimen ore, amen ore veirent li nostre oil.
Tu veis, Sire, ne taisir; Sire, ne desevrer de mei.
Esdrecetei e entent à mun jugement, li miens Deus e li miens Sire, en la meie achaisun.
Jugemei sulunc la tue justise, Sire li miens Deus, e ne suresjoent à mei.
Ne dient en lur cuers: Aimen ore, aimen ore, à la nostre aneme; ne ne dient: Nus devorerums lui.
Vergundissent e redutent ensembledement, chi s'esleecent à mes mals.
Seient vestut de confusiun e de redutance, chi malignes choses parolent sur mei.
Esjoent sei e esledecent, chi volent la meie justise; e dient tutes ores: Seit magnifiet li Sire; chi volent pais, li sun serf.
E la meie langue purpenserat la tue justise, tute jurn la tue loenge.

Dist li torcenus que il mesfacet en seimeesme; nen est la crieme Deu devant ses oilz.
Kar tricherusement fist en le esguardement de lui, que seit truvede sa felunie à haine.
Les paroles de sa buche, felunie e boisdie; ne volt entendre que il bien fesist.
Iniquitet purpensat en sun lit, estut à tute veie nient bone, malice acertes ne haït.
Sire, el ciel la tue misericorde, e la tue veritet desque as nues.
La tue justise sicum li munt Deu, li tun jugement mult abysme.
Les humes e les jumenz tu salveras, Sire, cum faitement tu multiplias la tue misericorde, Deus.
Li fil acertes des humes el cuevrement de tes eles espererunt.
Serunt enivret de la plentet de la tue maisun, e del ewe del tuen delit les abeverras.
Kar envers tei est fontaine de vie, e en ta lumiere nus verrums lumiere.
Devant tent ta misericorde as savanz tei, e la tue justise à cels chi sunt de dreit cuer.
Ne vienget à mei piet de orguil, e la main de peccheur ne muevet mei.
Iluec chaïrent, chi oevrent felunie; debutet sunt, e ne porent ester.

Ne voiles envier as malignanz, ne n'envier tu les faisanz felunie.
Kar ensement cume fain, ignelement secherunt; e sicum les foilles des herbes, tost decarrunt.
Espeire el Seignur e fai buntet; e enhabite la terre, e seras poüt ès sues richeises.
Delitetei el Seignur, e il dunrat à tei les peticiuns de tun cuer.
Descuevre al Seignur la tue veie, e espeire en lui, e il ferat.
E forsmerrat sicume lumiere la tue justise, e letuen jugement sicume midi. Sugez seies al Seignur, e prielui.
Ne vuilestu envier en celui chi at prosperitet en sa veie, en hume faisant torceuneries.
Cesse de ire, e deguerpis furur; ne voiles envier que tu malignes.
Kar cil chi funt mal serunt exillet; mais li sustenant le Segnur, il eriterunt la terre.
E uncore un petit, e ne serat li pecherre; e tu querras sun liu, e n'el truveras.
Li suef acertes eriterunt la terre, e se deliterunt en multitudine de païs.
Aguaiterat li pecherre le juste, e estreinderat sur lui ot ses denz.
Mais li Sire escharnirat lui, kar il purguardet que vienget li jurz de lui.
Glaive forstraistrent li pecheur, tendirent lur arc.
Pur ce que il deceivent le povre e le sufraitus, que il debutent les dreituriers de cuer.
Li glaives de els entret en lur cuers, e li arcs de els seit debrisiet.
Mielz est un petit al juste, sur multes richeises de peccheurs.
Kar li braz des peccheurs serunt cuntriblet; cunfermet acertes les dreituriers li Sire.
Cunuist li Sire les jurz des nez, e le eritet de els iert en parmanabletet.
Ne serunt cunfundut en mal tens, e ès jurzde faim serunt saület; kar li peccheur perirunt.
Li enemi acertes del Seignur ignelment serunt honuret e exalcet; defisanz sicum fums defirunt.
Acrerrat li peccherre, e ne solderat; mais li justes at merci e dunrat.
Kar li beneissant à lui eriterunt la terre; mais li maldisant à lui departirunt.
Envers nostre Seignur li alement del hume serunt adreciet, e la veie de lui voldrat.
Cum il carrat, ne serat esgenet; kar li Sire supposet sa main.
Plus juvenes fui, kar je enveilli; e ne vi juste deguerpit, ne la semence de lui querant pain.
Tute jurn at merci e prestet, e la semence de lui en beneiceun iert.
Desturne de mal, e fai bien; e enhabite en siecle de siecle.
Kar li Sire aimet jugement, e ne deguerpirat ses sainz; en parmanableté serunt guardé.
Li torceunus serunt pené, e la semence des feluns perirat.
Mais li juste eriterunt la terre, e enhabiterunt en siecle de siecle sur li.
La buche del juste purpenserat sapience, e sa langue parlerat jugement.
La lei de sun Deu el cuer de lui, e ne serunt supplanté li suen alement.
Esguarde li peccherre le juste, e quiert mortifier lui.
Mais li Sire ne deguerpira lui ès mains de celui, ne n'el damnera cum sera jugiet à lui.
Atent le Seignur, e guarde sa veie; e il exalcerat tei, que tu par erité prenges la terre. Cum perirunt li peccheur, tu'l verras.
Je vi le felun surexalcé, e eslevé sicum les cedres Libani.
E je trespassai, e astetei nen esteit; je quis lui, e nen est truvé ses lius.
Guarde nunnuisance e vei oelté, kar sunt remasilles à hume paisible.
Li torcenus acertes deperirunt ensemble, les remasilles des feluns perirunt.
Mais la salut des justes del Segnur, e lur defenderre el tens de tribulatiun.
E ajuerat els li Sire e les deliverrat, e esracherat els de peccheurs, e salverat les; kar il espererent en lui.

Sire, ne me arguer en ta fuirur, e en la tue ire ne castier mei.
Kar tes sajetes entichedes sunt en mei, e tu confermas sur mei ta main.
Nen est sanctez en la meie carn de la face de t'ire, ne est pais à mes os de la face de mes pecchez.
Kar les meies iniquitez suralerent mun chief, e sicume pesant fais sunt agrevées sur mei.
Purrirent e corrumpues sunt les meies plaies, de la face de ma folie.
Chaitif sui faiz, e encurvez sui desque en fin; tute jurn cuntristez alowe.
Kar li mien lumble empli sunt de illusiuns, e nen est sanctez en la meie carn.
Travailez sui e humiliez sui mult, rujowe del gemissement de mun cuer.
Sire, devant tei est tuz le miens desideries, e li miens gemissemenz de tei nen est repost.
Li miens cuers est cunturbez, deguerpi mei la meie vertu; e la lumiere de mes oilz, e elemeesme ne est ot mei.
Li mien ami e li mien prisme encuntre mei aprismerent e esturent.
E chi dejuste mei esteient, de luinz esturent; e force faiseient, chi quereient la meie aneme.
E chi enquereient mals à mei, parlerent vanitez; e tricheries tute jurn purpensowent.
Mais je ensement cum surz nen odeie, e sicume muz nient aovranz sa buche.
E faiz sui sicume huem nient oanz, e nient avanz en sa buche repernemenz.
Kar en tei, Sire, esperai; tu exorras, Sire li miens Deus.
Kar je dis que alquune fiede ne suresjoent à mei li mien enemi; e dementres que sunt commoüt li mien piet, sur mei granz choses parlerent.
Kar je en flaels aprestez sui, e la meie dolur en mien esguardement tutes ores.
Kar la meie iniquité je annuncerai, e penserai pur mun pechiet.
Li mien enemi acertes vivent, e confermé sunt sur mei; e multiplié sunt chi haïrent mei felunessement.
Chi regueredunent mals pur biens, detraeient à mei; kar je siweie bunté.
Ne deguerpir tu mei, Sire li miens Deus; ne dessevrer de mei.
Entent en la meie adjutorie, Sire Deus de la meie salu.

Je dis: Je guarderai les meies veies, que je ne mesface en la meie langue.
Je posai à ma buche guarde, cum esteust peccherre encuntre mei.
Je amui e humiliez sui, e toi de bones choses; e la meie dolurs est renovée.
Escalfa li miens cuers dedenz mei, e en la meie meditatiun ardra fus.
Je parlai en ma langue: Cuneude fai à mei, Sire, la meie fin,
E le numbre de mes jurz chi est, que je sace quel chose desseit à mei.
Astetei mesurables posas les miens jurz, e la meie substance ensement cume nient devant tei.
Mais nequedent tute vanitez, chescuns huem vivanz.
Nequedent en imagene trespasse li huem; mais nedés en vain est cunturbez.
Tresor aüne, e ne set à qui il le assemblerat.
E ore quels est la meie atente? dun n'est li Sire? e la meie substance ad tei est.
De tutes les meies iniquitez delivremei; reproce à fol tu dunas mei.
Je amui e nen aovri la meie buche, kar tu fesis; desturne de mei les tues plaies.
De la fortece de ta main je defailli en encrepemenz; pur felunie tu castias hume.
E defirre fesis sicume iraignée l'aneme de lui; acertes en vain est cunturbez chescuns huem.
Exoi la meie oreisun, Sire, e la meie preiere; ot tes oreiles receif les meies lermes.
Ne taises, kar aventiz je sui envers tei, e estrange sicum tuit li mien perre.
Pardune à mei, que je seie refreidiez ainz que je m'en alge, e ampleiz ne serai.

Atendanz atendi le Seignur, e il entendiet à mei.
E il exoït les meies preieres, e forsmenat mei de la fosse de miserie, e de palu de lie.
E establit sur pierre mes piez, e adreceat mes alemenz.
E il mist en la meie buche novel chant, ditiet al nostre Deu.
Verrunt mult e criendrunt, e espererunt el Seignur.
Beneurez li huem delquel est le num del Seignur esperance de lui, e ne reguardat en vanitez e en falses forseneries.
Multes fesistu, Sire li miens Deus, les tues merveilles, e ès tues cogitatiuns nen est chi semblanz seit à tei.
Je annunceai e parlai; multipliet sunt sur numbre.
Sacrifise e oblatiun ne volsis; oreilles acertes parfisis à mei.
Sacrifise e pur pecchet ne requisis; lores dis: Astetei je vienc.
El chief del livre escrit est de mei que je ferei la tue volenté; li miens Deus, je voil, e la tue lei el milliu del mien cuer.
Je annunceai la tue justise en grant iglise; astetei les meies levres ne devederai, Sire, tu'l seus.
La tue justise ne repuns el mien cuer, la tue verité e la tue salu je dis.
Ne repuns la tue misericorde e la tue verité, de mult cuncilie.
Tu acertes, Sire, nient luinz faces les tues miseratiuns de mei; la tue misericorde e la tue verité tutes ores receurent mei.
Kar avirunerent mei mals desquels nen est numbre; cumpristrent mei les meies iniquitez, e ne poi que je veisse.
Multipliedes sunt sur les chevels de mun chief, e mun cuer deguerpit mei.
Plaiset à tei, Sire, que tu delivres mei; Sire, à ajuer mei reguarde.
Seient cunfundut e redutent ensembledement, chi querent la meie aneme, que il la tolgent.
Seient tresturnet ariere, e redutent chi volent à mei mals.
Portent ignelment lur confusiun, chi dient à mei: Aimenore, aimenore.
Esjoent e esleecent sur tei tuit li querant tei, e dient tutes ures: Seit magnifiet li Sire! chi aiment tun salvedur.
Mais je sui mendis e povre; li Sire curius est de mei.
Li miens ajuere e li miens defenderre tu ies; li miens Deus, ne te targeras.

Beneurez chi entent sur besuignus e povre; en mal jurn le deliverrat li Sire.
Li Sire le purguart e vivifit lui, e beneuré le facet en terre; e ne livret lui en l'aneme de ses enemis.
Nostre Sire ajude port à lui sur le lit de sa dolur; tut sun lit tresturnas en l'enfermeté de lui.
Je dis: Sire, aies merci de mei; saine la meie aneme, kar je pecchai à tei.
Li mien enemi distrent mals à mei: Quant murratil, e perirat le num de lui?
E si il entrot pur ce que il veist, vaines choses parlot, li suens cuers assemblat felunie à sei.
Isseit fors, e parlot en ice meesme.
Encuntre mei grundillowent tuit li mien enemi, encuntre mei pensowent mals à mei.
Parole torcenuse establirent encuntre mei: Icil chi dort, dun ne ajusteratil que il ressurdet?
Kar li huem de la meie pais, en qui je esperai; chi manjot mes pains, magnifiat sur mei supplantatiun.
Mais tu, Sire, aies merci de mei, e resuscitemei; e gueredu?erai à els.
En ice cunui que tu me volsis, kar ne s'esjorrat li miens enemis sur mei.
Mei acertes pur nunnuisance receus, e cunfermas mei al tuen esguardement en parmanableté.
Beneeiz li Sire Deus de Israel de siecle, e en siecle seit fait, seit fait.

Enssement cume desirret li cers as fontaines des ewes, eissi desirret la meie aneme à tei, Deus.
Sezelat la meie aneme à Deu fontaine vive: quant vendraije e aparistrai devant la face Deu?
Furent à mei mes lermes pains par jurn e parnuit, dementres que est dit à mei chascun jurn: U est li tuens Deus?
Icez choses recordai e espandi en mei la meie aneme; kar je trespasserai en liu de tabernacle merveilus, desque à la maisun Deu.
En voiz de esleecement e de confessiun, suens de manjant.
Purquei ies triste, la meie aneme? e purquei cunturbestu mei?
Espeire en Deu, kar uncore regehirai à lui, le salvedur de mun vult e li miens Deus.
A meimeesme la meie aneme est cunturbée: pur ice remembrerre serai de tei, de la terre de Jordain, e Hermoniim del petit mont.
Li abismes l'abisme apelet, en la voiz de tes cravaces.
Trestutes les tues halteces e li tuen fluet sur mei trespasserent.
El jurn mandat li Sire la sue misericorde, e en la nuit le cant de lui.
Envers mei oreisun à Deu de la meie vie. Dirrai à Deu: Li miens receverre tu ies.
Purquei obliastu mei? e purquei cuntristez voisje, dementres que mei aflit li enemis?
Dementres que sunt fruisset li mien os, esproverent à mei chi travaillent mei, li mien enemi.
Dementres que il dient à mei par sengles jurz: U est li tuens Deus?
Purquei ies triste, la meie aneme? e purquei cunturbesmei?
Espeire en Deu, kar uncore regehirai à lui, le salvedur de mun vult e li miens Deus.

Jugemei, Deus, e desseivre la meie achaisun de gent nient sainte; de hume torcenus e tricherus delivremei.
Kar tu ies, Deus, la meie fortece. Purquei mei debutastu? e purquei voisje tristes, dementres que afflit mei li enemis?
Met fors ta lumiere e la tue veritet. Eles me demenerent e amenerent el tuen saint mont e ès tuens tabernacles.
E je enterrai al altel Deu, à Deu chi esleecet la meie juvente.
Je regehirai à tei en harpe, Deus li miens Deus. Purquei ies triste, la meie aneme, e purquei cunturbesmei?
Espeire en Deu, kar uncore regehirai à lui; le salvedur de mun vult e li miens Deus.

Deus, ot noz oreilles oïmes; li nostre pere annuncierent à nus
L'ovre que tu auras en lur jurz e ès jurz anciens.
La tue main les genz deperdiet, e plantas els; aflisis les poples e debutas els.
Kar nient en lur espée pursistrent la terre, e le lur braz ne salvat els;
Mais la tue destre e li tuens braz e l'enluminement del tuen vult; kar tu plous en els.
Tu medesme ies li miens reis e li miens Deus, chi mandes saluz à Jacob.
En tei les noz enemis demerrums par corne, e el tuen num despirums les esdreceanz en nus.
Kar el mien arc ne esperai, e li miens glaives ne salverat mei.
Kar tu nus salvas des afflianz nus, e les haanz nus confundies.
En Deu serums loé tute jurn, e el tuen num regehirums en siecle.
Ore acertes rebutas e confundies nus; e tu, Deus, ne istras ès noz vertuz.
Tu desturnas nus ariere après noz enemis, e chi haïrent nus departeient à els.
Tu dunas nus sicume berbiz de viandes, e ès genz departis nus.
Tu vendies tuen pople sanz pris, e ne fut multitudine ès changemenz d'els.
Tu posas nus reproce à noz veisins, subsannatiun e escharn à icels chi en nostre avirunement sunt.
Tu posas nus en semblance à genz, cummovement de chief en poples.
Tute jurn la meie verguine encuntre mei est, e la confusiun de ma face covrit mei.
De la voiz del esprovant e del departant, de la face del enemi e del parsuant.
Tutes icez choses vindrent sur nus, e ne obliames tei; e felunessement ne fesimes el tuen testament.
E ne returnat ariere li nostre cuers, e tu declinas les noz sentes de la tue veie.
Kar tu humilias nus en liu d'afflictiun, e covrit nus umbre de mort.
Si nus obliames le num de nostre Deu, e si nus espandimes noz mains à estrange deu,
Dum ne requerrat Deus icestes choses? Il acertes cunuist les repostes choses de cuer.
Kar pur tei fumes mortifiet tute jurn; aasmé sumes sicume berbiz d'occisiun.
Esdrecetei; purquei dorztu, Sire? Esdrecetei e ne rebutes en fin.
Purquei desturnestei ta face? Oblies la nostre suffraite e la nostre tribulatiun.
Kar humiliede est en puldre la nostre aneme, englutiz est en terre nostre ventre.
Esdrecetei, Sire, ajudenus, e raiemnus pur le tuen num.

Formist li miens cuers bone parole; je di les meies ovres al rei.
La meie langue chalemeals d'escrivang, ignelment escrivant.
Beals par forme devant les filz des homes, espandude est grace en tes levres: empurice beneisquit tei Deus en parmanabletet.
Seies ceint de tun glaive, sur ta quisse mult poantment.
Par ta semblance e par ta bealtet entent, prosprement va avant e regne,
Pur veritet e suatume e justise; e demerrat tei merveilusement la tue destre.
Les tues sajetes aguës, li pople suz tei carrunt ès cuers des enemis le rei.
Li tuens sieges, Deus, en siecle de siecle; verge de drecement, la verge del tuen regne.
Tu amas justise e hais felunie: pur ice oinst tei Deus li tuens Deus de olie de ledece devant tes cumpainuns.
Mirra e gutta e casia de tes vestemenz de maisuns ivorines, desquels deliterent tei les filles des reis en la tue honur.
Estut la reine devers les tues destres, en vestement doré, avirunede de varieté.
Oi, fille, e vei e encline la tue oreille, e oblie le tuen pople e la maisun tun pere.
E coveitera li reis la tue bealtet; kar il est Sire li tuens Deus, e si aorerunt lui.
E les filles de Tyres en duns le tuen vult depreierunt, li riche del pople.
Tute la glorie de lui à la fille del rei dedenz, en frenges orines, envirun coverte de varietez.
Serunt amenedes al rei les virgines après li, les proceines de li serunt offertes à tei.
Aportedes ierent en ledece e en esjodement, serunt amenedes el temple del rei.
Pur les tuens peres ned sunt à tei fil; establiras els princes sur tute terre.
Remembredur ierent del tuen num, Sire, en tute generatiun e generatiun.
Purice li pople regehirunt à tei en parmanableté e en siecle de siecle.

Li nostre Deus refuge e vertu, ajuere ès tribulatiuns chi truverent nus mult.
Empurice ne crienderums dementres que sera turbede la terre, e serunt tresporté li munt el cuer de la mer.
Sunerent e turbedes sunt les ewes d'els, cunturbé sunt li mont en la fortece de lui.
Li embrivemenz del flut esledeced la cité Deu; saintefiat sun tabernacle li Altismes.
Deus el milliu de lui ne serat commoüt; ajuerat li Deus matin, mult matin.
Cunturbées sunt les genz, e enclinet sunt li regne; dunat sa voiz, moüde est la terre.
Li Sire de vertuz ensembl'ot nus, li nostre receverre li Deus de Jacob.
Venez e vedez les ovres del Seignur, lesqueles il posat monstres sur terre.
Tolanz batailles desque à la fin de la terre, arc detriblerat, e debriserat armes, e escuz arderat en fu.
Cessez e vedez, kar je sui Deus; serai exalced ès genz, e serai exalcet en terre.
Li Sire de vertuz ensemblt'ot nus, nostre receverre li Deus de Jacob.

Tutes genz, esjoez par mains; cantez à Deu en voiz de ledece.
Kar li Sire est halz, espowentables, grans reis sur tute terre.
Suzmist poples à nus, e genz suz noz piez.
Eslist à nus la sue heredité, la bealté de Jacob, qui il ama.
Munta Deus en cant, li Sire en voiz de buisine.
Cantez à nostre Deu, cantez; cantez à nostre rei, cantez.
Kar reis de tute terre Deus; cantez sagement.
Regnerat Deus sur les genz; Deus siet sur sun saint siege.
Li princes des poples sunt assemblet ot le Deu Abraham, kar li fort deu de terre fortment eslevet sunt.

Granz est li Sire, e mult loables en la citet de nostre Deu, en sun saint mont.
Fundez est par esleecement de tute terre le mont Syon, les lez d'aquilon, la citet del grant Rei.
Deus en ses maisuns serat cuneut, cum il receverrat li.
Kar astevus li rei sunt assemblet, convindrent en un.
Il vedant eissi se merveilerent, cunturbet sunt, commoüt sunt; criemur prist els.
Iluec dolurs cume de enfantant, en fort espirit cuntribleras les nés de Tharse.
Sicume nus oïmes, eissi veimes en la citet del Seignur de vertuz, en la citet de nostre Deu; Deus la fundat en parmanabletet.
Nus receumes, Deus, la tue misericorde, el milliu del tuen temple.
Sulunc le tuen num, Deus, eissi est e la tue loenge ès funs de la terre; de justise pleine est la tue destre.
Esledest li monz Syon, e esledecent les filles Jude, pur les tuens jugemenz, Sire.
Avirunez Syon e embracez li, recuntez en ses turs.
Posez voz cuers en la vertut de lui; e departez ses maisuns, que vus recuntez en altre lignede.
Kar icist est Deus, li nostre Deus en parmanabletet e en siecle de siecle; il guvernerat nus en siecles.

Oez icestes choses, tutes genz; ot oreilles recevez, tuit chi habitez le cercle.
Tuit terrien e li fil des humes, en un li riches e li povres.
La meie buche parlerat sapience, e la meditatiun de mun cuer cuintise.
Je enclinerai en parole la meie oreille, aoverrai en saltier la meie propositiun.
Purquei crienderaije en mal jurn? L'iniquitet del mien talun avirunerat mei.
Chi se fident en lur vertut, e en la multitudine de lur richeises se glorient.
Frere ne raient, raiendrat huem; ne dunrat à Deu le suen apaisement.
E le pris de la raenceun de s'aneme; e travaillerat en parmanabletet, e viverat uncore en fin.
Ne verrat mort cum il verrat les sages moranz; ensembledement li nunsaives e li fols perirunt.
E deguerpirunt à estranges lur richeises, e les sepulchres d'els lur maisun en parmanabletet.
Les tabernacles d'els en lignede e en lignede; apelerent lur nums en lur terres.
E li huem, cum en honur esteit, ne entendiet; cumparez est as jumenz nunsavanz, e semblanz est faiz à els.
Iceste lur veie scandele est à els, e emprès ice en lur buche complairunt.
Sicume oeilles en enfern poset sunt; morz depaistrat els.
E seignurerunt à els li juste el matin, e lur ajude enviezirat en enfern e la glorie d'els.
Nequedent Deus raiendrat la meie aneme de la main enfern, cum il receverrat mei.
Ne criemes cum riche serat faiz huem, e cume multipliede serat la glorie de sa maisun.
Kar cum il perirat, ne prendrat tutes ses choses; ne ne descendrat ot lui sa glorie.
Kar l'aneme de lui en la vie de luimeesme serat benedeite; regehirat à tei cum tu bien feras à lui.
Il enterrat desque ès lignedes de ses peres, e desque en parmanabletet ne verrat lumiere.
Huem cum il en honur fust n'el entendiet; cumparez est as jumenz nunsavanz, e semblanz est à els.

Deus li Sire des deus parlat, e apelat la terre,
Del naissement del soleil desque al dechedement; de Syon la semblance de sa bealtet.
Deus apertement vendrat, li nostre Deus, e ne se tairat.
Fus en l'esguardement de lui exardrat, e en l'avirunement de lui fort tempeste.
Apelat le ciel desus, e la terre dessevrer sun pople.
Asemblez à lui les sainz de lui, chi ordenent sun testament sur sacrifises.
E annuncerunt le ciel la justise de lui, kar Deus est jugierre.
Oi, li miens poples, e je parlerai à Israel, e si testimonierai à tei; Deus li tuens Deus je sui.
Nient en tes sacrifises arguerai tei; tes sacrifises acertes el mien esguardement sunt tutes ores.
Ne receverai de la tue maisun vedels, ne de tes fulcs bués.
Kar meies sunt tutes les bestes des selves, li jument ès munz e li buef.
Je conui tute la volatilie del ciel, e la bealtet del camp ot mei est.
Si je fameillerai, n'el dirrai à tei; kar miens est li cercles de la terre e la plentet de li.
Mangeraije dunc les carz des tors, u le sanc des bucs beverai?
Sacrifie à Deu sacrifise de loenge, e rent al Altisme les tuens voz.
E apelemei el jurn de tribulatiun, e je deliverrai tei, e tu honureras mei.
A pecchedur aceltes dist Deus: Purquei recuntestu les meies justises, e prens le mien testament par ta buche?
Tu acertes haïs discipline, e jetas les meies paroles ariere.
Si tu vedeies larrun, cureies ot lui; e ot les avoiltres la tue partie posowes.
La tue buche abundat de malice, e la tue langue cantot tricheries.
Sedanz encuntre tun frere parlowes, e encuntre le filz ta mere posowes escandle; icestes choses fesistu, e je me toi.
Tu aasmas felunessement que je serai semblanz à tei; je arguerai tei e establirai encuntre ta face.
Entendez icestes choses, vos chi obliez Deu; que il alquune fiede ne ravisset, e ne seit chi delivret.
Sacrifise de loenge honurerat mei, e iluec est li eires par lequel je musterrai à lui le salvedur de Deu.

Merci aies de mei, Deus, sulunc ta grande misericorde.
E sulunc la multitudine des tues merciz, esleve la meie felunie.
Ampleis levemei de la meie iniquitet, e de mun pechet esneiemei.
Kar la meie felunie je conuis, e le mien pechiet encuntre mei est tutes ores.
A tei sul pecchai, e mal devant tei fis; que tu seies justifiez ès tues paroles, e venques cum tu jugeras.
Astetei acertes en felunies sui conceuz, e en pechiez conceut mei la meie mere.
Astetei acertes veritet amas, les nuncertes choses e les occultes de la tue sapience manifestas à mei.
Tu arouseras mei de ysope, e je serai esneiet; laverasmei, e sur neif serai emblancit.
A la meie oïe dunras goie e ledece, e esledecerunt li os humilié.
Desturne la tue face de mes pecchiez, e tutes les meies felunies esleve.
Net cuer crie en mei, Deus; le dreiturier espirit renovele ès meies entrailes.
Ne jeter mei de la tue face, e le tuen saint espirit ne tolges de mei.
Rent à mei la ledece del tuen salvedur, e par espirit principel confermemei.
Je enseignerai as torcenus les tues veies, e li felun à tei serunt cunvertit.
Delivremei de sans, Deus, Deus de la meie salut; e exalcerat ma langue la tue justise.
Sire, les meies levres tu aoverras, e la meie buche annuncerat la tue loenge.
Kar si tu volsisses, sacrifise dunasse; acertes en sacrifises tu ne deliteras.
Sacrifise à Deu espiriz travailliez; cuer contriblet e humiliet, Deus, tu ne despirras.
Benignement fai, Sire, en la tue bone voluntet à Syon; e seient edifiet li mur de Jerusalem.
Lores receverastu sacrifise de justise, oblatiuns e sacrifises; dunc emposerunt sur le tuen altel vedels.

Purquei te gloriestu en malice, chi poanz ies en felunie?
Tute jurn torceunerie pensat la tue langue; sicum novacle agu fesis tricherie.
Tu amas malice sur benignitet, felunie plus que parler oeltet.
Tu amas tutes les paroles de trebuchement, langue tricheruse.
Purice Deus destruirat tei en fin; esracerat tei e forsmeterat tei de tabernacle, e la tue racine de la terre des vivanz.
Verrunt li juste e crendrunt, e sur lui rirunt, e dirrunt: Astetei li huem chi ne posat Deu sun ajuedur.
Mais esperat en la multitudine de ses richeises, e mielz valut en sa vanitet.
Mais je sicume olive fruit portant en la maisun Deu, je esperai en la misericorde Deu en parmanabletet e en siecle de siecle.
Je regehirai à tei en siecle, kar tu fesis; e atenderai le tuen num, kar est bone chose en l'esguardement de tes sainz.

Dist li fols en sun cuer: Nen est Deus.
Corrumput sunt, e abominables fait sunt en felunies; nen est chi facet bien.
Deus del ciel resguardat sur les filz des humes que il veiet si est entendanz u requeranz Deu.
Tuit declinerent ensembledement, inuteles fait sunt; nen est chi facet ben, nen est desque à un.
Dum ne saverunt tuit chi ovrent felunie, chi devorent le mien pople sicume viande de pain?
Deu ne vocherent; iluec tremblerent de pour, ù ne fut crieme.
Kar Deus departit les os de cels chi à humes plaisent; il sunt confus, kar Deus les despist.
Chi dunrat de Syon salvedur à Israel? cum Deus convertirat la chaitivetet de sun pople, esjorrat Jacob e s'esledecerat Israel.

Deus, el tuen num salf me fai, e en la tue vertut jugemei.
Deus, exoi la meie oreisun, ot tes oreilles receif les paroles de la meie buche.
Kar li estrange s'esdrecerent encuntre mei, e li fort quistrent la meie aneme, e ne proposerent Deu devant lur esguardement.
Astetei acertes Deus ajuet mei, e li Sire est receverre de la meie aneme.
Desturne mals à mes enemis; en la tue veritet depert els.
Voluntrivement sacrifierai à tei, e regehirai al tuen num, Sire; kar bone chose est.
Kar de tute tribulatiun delivrasmei, e sur les miens enemis despist li miens oilz.

Exoi, Deus, la meie oreisun, e ne despiras la meie preiere; entent à mei e exoimei.
Cuntristez sui en la meie exercitaciun, e conturbez sui de la voiz del enemi, et de la tribulatiun de pechedur.
Kar declinerent en mei felunies, e en ire molesté esteient à mei.
Li miens cuers conturbez est en mei, e crieme de mort chaït sur mei.
Crieme e tremblur vindrent sur mei, e covrirent mei tenebres.
E je dis: Chi dunrat à mei pennes sicum de columbe? e je volerai e reposerai.
Astetei je m'esluignai fuianz, e mains en sultivetet.
Je atendeie lui chi salf me fist de petitece de espirit, e de tempestet.
Tribuche, Sire, e divise les langues d'els; kar je vi iniquitet e cuntredit en la citet.
Par jurn e par nuit avirunerat li sur les murs de li felunie, e travail el milliu de li, e torcenurie.
E ne defaillit de ses places usure e tricherie.
Kar si li miens enemis maldisist à mei, sustenisse le acertes.
E si cist chi aveit haït mei, sur mei granz choses oust parlet, je me reposisse putcelestre de lui.
Tu acertes huem d'unei curage, li miens duitre e li miens coneuz.
Chi ensembledement ot mei dulces viandes perneies; en la maisun Deu alames ot cunsentement.
Vienget mort sur els, e descendent en enfern vivant.
Kar felunies ès habitacles d'icels, el milliu de els.
Mais je à Deu criai, e li Sire salvat mei.
Al vespre e al matin e en mi jurn recunterai e annuncerai, e il orrat la meie voiz.
Raiendrat en pais la meie aneme d'icels chi aprisment à mei, kar entre mulz esteient ot mei.
Exorrat Deus e humilierat els, chi est devant siecles.
Kar nen est à els commudement, e ne crienstrent Deu; il estendiet sa main en guerredunant.
Il maluerent sun testament, diviset sunt del ire del suen volt, e aprismat li cuers de lui.
Amoliées sunt les paroles de lui sur olie, e il sunt darz.
Gete sur le Seignur la tue cure, e il te nurrirat; ne dunrat en parmanabletet fluctuatiun à juste.
Tu acertes, Deus, demerras els el puiz de mort.
Li hume de sancs e tricherus ne mipartirunt lur jurz; mais je espererai en tei, Sire.

Merci aies de mei, Deus, kar decalçat mei huem; tute jurn cumbatanz travaillat mei.
Calcherent mei mi enemi tute jurn, kar mult cumbatant sunt encuntre mei.
Je la haltece de jurn crendrai; je acertes en tei esperrai.
En Deu loerai les meies paroles, en Deu esperai; ne crenderai que facet à mei carn.
Tute jurn les meies paroles escommuniowent, encuntre mei tutes lur cogitatiuns en mal.
Enhabiterunt e se repundrunt; ilmeesme le mien talun aguaiterunt.
Sicume il sustindrent la meie aneme, pur nent salfs les feras; en ire les poples fraindras.
Deus, la meie vie nunceai à tei; tu posas mes lermes el tuen esguardement.
E sicume en la tue pramesse, lores serunt tresturnet li mien enemi ariere,
En quelqueunques jurn apelerai tei; astetei je conui que tu ies li miens Deus.
En Deu loerai parole, el Seignur loerai sermun; en Deu esperai, ne crenderai que facet à mei huem.
En mei sunt, Deus, li tuen vot, lesquels je rendrai loenges à tei.
Kar tu delivras la meie aneme de mort, e mespiez de esculurgement, que je plaise devant Deu en la lumiere des vivanz.

Merci aies de mei, Deus, merci aies de mei; kar en tei se fiet la meie aneme.
E en l'umbre de tes eles espererai, desque trespast la felunie.
Je crierai al Deu altisme: Deu, chi ben fist à mei.
Il enveiat del ciel e delivrat mei, dunat en reproce les calçanz mei.
Enveiat Deus la sue misericorde e sa veritet, e delivrat la meie aneme del milliu des chaels des leons; je dormi conturbez.
Li fil des humes les denz d'els armes e sajetes, e la langue d'els espede aguë.
Seies exalcet sur les ciels, Deus, e en tute terre la tue glorie.
Laz apresterent à mes piez, e encurverent la meie aneme.
Foïrent devant la meie face fosse, e enchaïrent en li.
Aprestez est li miens cuers, Deus, aprestez est mis cuers; je canterai e salme dirrai.
Esdrecetei, la meie glorie, esdrecetei, saltier e harpe; je leverai par matin.
Je regehirai à tei en poples, Sire, e salme dirrai à tei ès genz.
Kar magnifiede est desque as ciels la tue misericorde, e desque as nues la tue veritet.
Seies exalcet sur les ciels, Deus, e sur tute terre la tue glorie.

Si veirement acertes justise parlez, dreiturerement jugiez, fil des humes.
Kar el cuer iniquitez vus ovrez en terre, torceuneries les voz mains composent.
Estranget sunt li pecchedur de naissance, folierent de ventre, parlerent falses choses.
Fuirur est à els sulunc la semblance de serpent; sicum del surd serpent e estupant ses oreilles,
Laquele nen orrat la voiz des encantanz, e del venimus encantant sagement.
Deus detriblerat les denz d'els en la buche d'elsmeismes; les jodes des leuns fraindrat li Sire.
A nient devendrunt sicum ewe decuranz; entendiet sun arc desque il seient enfermet.
Sicum cire chi decurt serunt toleiz, surchaït li fus, e ne virent le soleil.
Ainz que entendissent voz espines groselier; sicum vivanz, eissi en ire devoret icels.
Esledecerat li juste cum il verrat venjance, les sues mains laverat en sanc del pecchedur.
E dirrat li huem: Si acertes est fruit al juste, acertes est Deus jujanz els en terre.

Delivremei de mes enemis, li miens Deus, e des esdreceanz encuntre mei delivremei.
Delivremei des ovranz iniquitet, e des humes de sanc salvemei.
Kar astetei il pristrent la meie aneme, enbruierent en mei li fort.
Ne la meie felunie ne li miens pecchiez, Sire; sanz iniquitet curi e adreceai.
Esdrecetei el mien cuntrecurs, e vei; e tu, Sire Deus de vertuz, Deus de Israel,
Entent à visiter tutes genz, nen aies merci de tuz chi ovrent felunie.
Il serunt convertit al vespre, e faim sufferunt cume chiens, e avirunerunt la citet.
Astetei il parlerunt en lur buche, e glaives ès levres d'els; kar liquels oït?
E tu, Sire, les escharniras, à nient demerras tutes genz.
La teie fortece à tei guarderai, kar Deus li miens receverre; li miens Deus, la misericorde de lui devancirat mei.
Deus demustrat à mei sur les miens enemis, ne ocies els; que alquune fiede ne oblient le mien pople.
Despant els en la tue vertut, e depose els, Sire, li miens defenderre.
Le mesfait de lur buche, la parole de lur levres; e seient cumpris en la lur superbe.
E de escumuniement e de menceunge serunt annunciet en consummatiun;
En ire de consummatiun, e nen ierent. E saverunt que Deus seignurerat Jacob e les fins de terre.
Serunt convertit al vespre, e faim sufferunt cume chiens, e avirunerunt la citet.
Il serunt despandut à mangier; si il acertes ne serunt saulet, e murmurerunt.
Mais je canterai la tue fortece, e exalcerai par matin la tue misericorde.
Kar tu ies faiz li miens receverre e li miens refuges, el jurn de la meie tribulatiun.
Li miens ajuere, à tei canterai; kar, Deus, tu ies li miens receverre, li miens Deus, la meie misericorde.

Deus, tu debutas nus e destruisis nus; iriez ies e as merci de nus.
Tu commoüs la terre e si la conturbas; saine les contriciuns de li, kar commoüde est.
Tu demustras al tuen pople dures choses, abevras nus del vin de compunctiun.
Tu dunas as criemanz tei significatiun, que il fuient de la face d'arc,
Pur ce que seient delivret li tuen amet; salf me fai par ta destre, e oimei.
Deus parlat en sun saint: Je m'esledecerai e departirai Sicimant, e la valede des Tabernacles mesurerai.
Miens est Galaad, e miens est Manassés; e Effraïm la fortece de mun chief.
Juda li miens reis, Moab le pot de la meie esperance.
En Idumée estendrai le mien calcement; à mei li estrange sunt suzmis.
Chi demerrat mei en citet guarnie? chi demerrat mei desque en Idumée?
Dum n'iestu ce Deus chi debutas nus? e ne eistras, Deus, ès noz vertuz?
Dune à nus ajude de tribulatiun, kar vaine est la salu d'ume.
En Deu ferums vertu, e il à nient demerrat les travaillanz nus.

Exoi, Deus, la meie preiere; entent à la meie oreisun.
Des fins de terre à tei criai; dementres que esteit anguissiez li miens cuers, en pierre exalceas mei.
Tu demenas mei, kar faiz ies la meie esperance; tur de fortece, de la face de enemi.
Je enhabiterai el tuen tabernacle en siecles, serai cuverz el cuvrement de tes eles.
Kar tu, li miens Deus, oïs la meie oreisun; dunas heredité as criemanz le tuen num.
Jurz sur les jurz del rei ajusteras, les ans de lui desque en jurn de generatiun e de generatiun.
Parmaint en parmanableté en l'esguardement de Deu; la misericorde e la verité de lui chi requerrat?
Issi faiterement salme dirrai al tuen num en siecle de siecle, que je rende les miens voz de jur en jurn.

Dum ne iert sugete à Deu la meie aneme? De lui acertes la meie salu.
Kar nedes il li miens Deus e li miens salvere; li miens receverre, ne serai moü ampleis.
Desque à quant encurezvus en hume? ociez tuit vus, ensement cum à pareit enclinede, e à maisere debutede?
Acertes le mien pris il purpenserent à debuter, je curi en sei; par lur buche benediseient, e par lur cuer maldiseient.
Mais nequedent à Deu seies sugete, la meie aneme; kar de lui est la meie pacience.
Kar il li miens Deus e li miens salvere; li miens ajuere, ne trespasserai.
En Deu la meie salu e la meie glorie; Deus de la meie ajude, e la meie esperance est en Deu.
Esperez en lui, tute congregatiun de pople, espandez devant lui voz cuers: Deus est li nostre ajuere en parmanabletet.
Mais nequedent vain sunt li fil des humes, menceungiers li fil des humes en peises; que ilmedesme deceivent de vanité en ice medesme.
Ne voilez esperer en iniquité, e ravines ne vus chielt à cuveiter; richeises si vus abundent, ne voilez le cuer aposer.
Une fiede parlat Deus: icez deus choses oï, kar la podesté de Deu est, e à tei, Sire, misericorde; kar tu rendras à chescun sulunc ses ovres.

Deus, li miens Deus, à tei de lumiere je veil.
Sezelat en tei la meie aneme, cum multipliablement à tei la meie carn.
En terre deserte e desveiable e nient ewose, eissi en sainte chose aparui à tei, que je veisse la tue vertu e la tue glorie.
Kar mieldre est la tue misericorde sur vies; les meies levres loderunt tei.
Eissi beneistrai tei en la meie vie, e el tuen num leverai mes mains.
Sicume de saim e de craisse seit raemplide la meie aneme, e par levres d'esledecement loerat la meie buche.
Si je remembrere sui de tei sur mun lit, en matines purpenserai en tei; kar tu fus li miens ajuere.
Il acertes en vain quistrent la meie aneme, il enterrunt ès basseces de la terre; serunt livret ès mains de glaive, parties de gupilz ierent.
Li reis acertes s'esledecerat en Deu, e serunt loet tuit chi jurent en lui; kar estupede est la buche des parlanz felunies.

Exoi, Deus, la meie oreisun cum je depri; de la crieme del enemi delivre la meie aneme.
Tu covris mei del convent des malignanz, de multitudine de ovranz iniquitet.
Kar il aguiserent cume espede lur langues; tendirent arc, amere chose, que il sajettent en occulz le nient malvet.
Sudement sajetterunt lui, e ne crienderunt; fermerent à sei felunesse parole.
Recunterent que il repundereient laz; distrent: Chi verrat els?
Escercherent iniquitez, defaillirent li escerchant par escerchement.
Aprismerat huem à halt cuer, e serat exalcet Deus.
Les sajettes des enfanz faites sunt plaies d'els, e enfermedes sunt encuntre els les langues d'icels.
Conturbet sunt tuit chi vedeient els, e crienst chescuns huem.
E annuncerent les ovres de Deu, e les faiz de lui entendierent.
Esledecerat li juste el Seignur, e esperrat en lui, e serunt loet tuit li dreiturier de cuer.

Tei cuvient canz, Deus, en Syon, e à tei rendut iert vot en Jerusalem.
Exoi la meie oreisun; à tei tute carn vendrat.
Les paroles des feluns mielz valurent sur nus, e as noz impietez tu seras propicius.
Beneurez lequel tu eslesis e prisis; enhabiterat en tes aitres.
Nus serums raemplit ès buens de ta maisun; sains est li tuens temples, merveillus en oeltet.
Exoinus, Deus li nostre salvere, esperance de tutes fins de terre, e en la mer luinz.
Apareillanz les monz en la tue vertu, ceinz de puissance; chi cunturbes le parfund de la mer, le suen de ses fluez.
Serunt turbedes les genz, e crendrunt chi habitent les termes de tes signes; les eissemenz de matin, e el vespre tu deliteras.
Tu visitas la terre e enivras li; multiplias à enrichir li.
Li fluves de Deu raempliz est de ewes; tu aprestas la viande d'els, kar issi est l'apareillement de lui.
Les rives de lui enivranz, tu multiplies ses germes; en ses gutieres esledecerat germant.
Tu beneistras à la corune del an de la tue benignitet, e li tuen camp serunt raemplit de plenté.
Encraisserunt les bealtez del desert, e de ledece li tertre ierent ceint.
Vestu sunt li multun des oeilles, e les valedes abunderunt de frument; crierunt, kar cant dirrunt.

Cantez à Deu, tute terre, salme dites al suen num; donez glorie al loenge de lui.
Dites à Deu cum espowentables sunt les tues ovres, Sire; en la multitudine de ta vertut mentirunt à tei li tuen enemi.
Tute terre adort tei e cant à tei; salme diet al tuen num.
Venez e vedez les ovres de Deu, espowentables en cunseilz sur les filz des humes.
Chi tresturnat la mer en ariditet; en fluet trespasserunt à piet; iluec esledeceruns en luimeesme.
Chi seignuret en sa vertu en parmanableté, li suen oil sur les genz resguardent; chi enasprissent ne seient exalcet en seimedesme.
Beneissez, genz, le nostre Deu, e oïde faites la voiz de la loenge de lui,
Chi posat la meie aneme à vie, e ne dunat en commotiun les miens piez.
Kar tu provas nus, Deus; par fu nus esmeras, sicum est esmeret argenz.
Tu nus menas en laz, posas tribulatiuns en nostre dos, emposas humes sur les noz chiés.
Nus trespassames par fu e par ewe, e forsmenas nus en refrigerie.
Je enterrai en ta maisun en sacrifises; rendrai à tei les miens voz, lesquels desevrerent mes levres.
E parlat la meie buche, en ma tribulatiun.
Sacrifises moulez offerrai à tei ot encendement de multuns; offerrai à tei bués e bucs.
Venez, oez, e je recunterai, tuit chi criemez Deu, cum granz choses il fist à la meie aneme.
A lui par la meie buche criai, e esledeceai desuz ma langue.
Felunie si je esguardai en mun cuer, n'el orrat li Sire.
Purice oït Deus, e atendiet à la voiz de la meie preiere.
Benediez Deus, chi ne desturnat la meie oreisun e la sue misericorde de mei.

Deus ait merci de nus, e beneiet à nus; enluminet le suen volt sur nus, e ait merci de nus.
Que nus cunuissums en terre la tue veie, en tutes genz le tuen salvedur.
Regehissent à tei li poples, Deus; regehissent à tei tuit pople.
Esledecent e esjodent les genz; kar tu juges les poples en oelté, e les genz en terre adreces.
Regehissent à tei li pople, Deus; regehissent à tei tuit pople; la terre dunat sun fruit.
Benediet nus Deus, li nostre deus, benediet nus Deus; e criement lui tutes les cuntrées de terre.

Esdrest sei Deus, e seient departit li enemi de lui; e fuient chi haïrent lui, de la face de lui.
Sicume defalt fums, defaillent; sicume decurt cire de la face de fu, eissi perissent li pecchedur de la face de Deu.
E li juste manjucent e esledecent en l'esguardement de Deu, e seient delitet en ledece.
Cantez à Deu, salme dites al sun num, eire faites à lui chi muntat sur le dechedement; Sire est num à lui.
Esledecez en l'esguardement de lui: serunt turbet de la face de lui, del pere des orfenins e del jugedur des vedves.
Deus en sun saint liu, Deus chi enhabiter fait d'une custume en maisun;
Chi fors meinet les liez en fortece, ensement els chi enasprissent, chi habitent en sepulchres.
Deus, cum tu fors eisseies en l'esguardement del tuen pople, cum tu trespassowes el desert,
La terre est moüde; kar li ciel deguterent de la face de Deu de Sinay, de la face de Deu de Israel.
Pluvie voluntrive desseverras, Deus, à la tue hereditet, e enfermede est; tu acertes parfisis li.
Les tues almailles habiterunt en li; tu aprestas en ta dulceur al povre, Deus.
Li Sire dunrat parole as predeceanz, par multe vertut.
Li reis de vertuz de amé del amé, e de la bealtet de maisun à departir espuilles.
Si vus dormez entre meiens clergiez, pennes de columbe surargentedes, e les derrainetez del dos de li en pallor d'or.
Dementres que desseivret li celestiels les reis sur li, de neif serunt enblancit en Selmon; li monz de Deu, monz gras.
Monz assemblez, monz gras; à quei suschezvus les monz assemblez?
Li monz, elquel bien plout est à Dieu à habiter en lui; kar li Sire habiterat en fin.
Li curres de Deu à dis milliers multipliable, milliers d'esledeceanz; li Sire en els en Sina en saint.
Tu muntas en halt, prisis caitivetet, receus duns en humes.
Acertes les nun credanz, habiter nostre Seignur Deu.
Benedeiz li Sire el jurn chescun jurn, prospre eire ferat à nus Deus des noz saluz.
Li nostre Deus, deus de salfs faisant; e de Seignur del Segnur de eissement de mort.
Mais nequedent Deus fraindrat les chiés de ses enemis, la vertiz del chevel des paralanz en lur mesfaiz.
Dist li Sire: De Basan convertirai, convertirai el parfund de la mer.
Pur ce que seit enteinz li tuens piez en sanc, la langue de tes chiens des enemis, de lui.
Il virent les tuens entremenz, Deus, les entremenz del mien Deu, del mien rei chi est en saint.
Devancirent li prince conjuint as cantanz, el milliu des juvenceles tympanistres.
Es iglises benediseiz à Deu, al Seignur des fonteines de Israel.
Iluec est Benjamin li juvencels, el trespassement de pensé.
Li prince de Juda sunt duitur d'els, li prince de Zabulon e li prince de Neptalim.
Mande, Deus, la tue vertut; conferme, Deus, ice que tu as ovret en nus.
De tun temple en Jerusalem, à tei offerrunt li rei duns.
Encrepe les bestes del rosel, congregatiun des tors ès vaches des poples; que il forsclodent els chi provet sunt par argent.
Depart les genz chi batailles volent; vendrunt li messagier d'Egypte; Ethiopie devancirat ses mains à Deu.
Regnes de la terre, cantez à Deu, cantez al Seignur.
Cantez à Deu, chi muntat sur le ciel del ciel, ad orient.
Astetei il dunrat à la sue voiz voiz de vertut, dunez glorie à Deu sur Israel; sa grandece e sa vertut est ès nues.
Merveillus est Deus en ses sainz, li Deus de Israel ilmeesme dunrat vertut, e fortece a sun pople, benedeiz Deus.

Salf me fai, Deus; kar entrerent les ewes desque à la meie aneme.
Enfichiez sui el limun de la parfundece, e nen est substance.
Je vinc en la haltece de mer, e la tempestet plunjat mei.
Je travaillai crianz, rowes faites sunt mes jodes; defaillirent li mien oil, dementres que je espeir en mien Deu.
Multipliet sunt sur les chevels de mun chief, chi haïrent mei en parduns.
Confortet sunt chi parsuirent mei, li mien enemi, à tort; les choses que je ne ravi, dunc parsoleie.
Deus, tu seis la meie folie, e li mien mesfait de tei ne sunt repuins.
Ne aient hunte en mei chi atendent tei, Sire, Sire de vertuz.
Ne seient confundut sur mei chi querent tei, Deus de Israel.
Kar pur tei sustinc reproce; covrit confusiun la meie face.
Estranges sui faiz à mes freres, e peregrins as filz de ma mere.
Kar l'envidie de ta maisun manjat mei; e les reproces des reprovanz à tei, chaïrent sur mei.
E je cuvri en jejunie la meie aneme, e fait est en reproce à mei.
E je posai mun vestement haire, e faiz sui à els en parole.
Envers mei parlowent chi sedeient en la porte, e en mei cantowent chi beveient vin.
Je acertes la meie oreisun à tei, Sire; tens de bon plait, Deus.
En la multitudine de ta misericorde oimei, en la vertet de ta salut.
Ostemei del fanc, que je ne seie enfichiet; delivremei de cels chi haïrent mei, e des parfundeces des ewes.
Ne me plunget tempestet d'ewe, ne ne transglutet mei la parfundece; ne ne cunstreignet sur mei li puiz sa buche.
Exoimei, Sire, kar benigne est ta misericorde; sulunc la multitudine de tes merciz, resguarde en mei.
E ne desturner la tue face del tuen enfant; kar je sui triblez, ignelmcnt oimei.
Entent la meie aneme e delivreli; pur mes enemis guarismei.
Tu seis le mien improperie e ma confusiun e la meie reverence.
El tuen esguardement sunt tuit chi triblent mei; improperie atendiet mis cuers e miserie.
E je sustinc chi ensembledement cuntristaz; e ne fut chi confortaz, e n'el truvai.
E dunerent en ma viande fiel, e en la meie sei abevrerent mei d'aisil.
Seit faite la lur table devant els en laz, e en guerreduns e en escandle.
Seient oscuré li oil d'els, que il ne veient; e le dos d'els tute veie encurve.
Espant sur els la tue ire, e la forsenerie de la tue ire comprenget els.
Seit faite l'abitatiun d'els deserte, e en lur tabernacles ne seit chi habit.
Kar celui que tu feris parsuirent, e sur la dolur de mes plaies ajusterent.
Apose felunie sur la felunie d'els, e ne entrent en la tue justise.
Seient eslavé del Livre des vivanz, e ot les justes ne seient escrit.
Je sui povres e dolenz; la tue salut, Deus, receut mei.
Je loerai le num de Deu ot cant, e magnifierai lui en loenge.
E plaisirat à Deu sur vedel novel, cornes forsmenant e ungles.
Veient li povre e esledecent; querez Deu, e viverat vostre aneme.
Kar oït les povres li Sire, e ses liez ne despist. Loent lui ciel e terre, mer e tutes choses rampantes en els.
Kar Deus salve ferat Syon, e serunt edifiedes les citez de Jude.
E enhabiterunt iluec, e par eritet aquerrunt li.
E la semence des sers de lui purserrat li, e chi aiment le suen num habiterunt en li.

Deus, en la meie ajutorie entent; Sire, à ajuder mei hastetei.
Seient confundut e redutent, chi querent la meie aneme.
Seient desturné ariere et vergundissent, chi volent à mei mals.
Seient desturné tost e vergundissant, chi dient à mei: Aimenore, aimenore.
Esjodent e esledecent en tei tuit chi querent tei, e dient tutes ores: Seit magnifiet li Sire, chi aiment tun salvedur.
Je acertes besuignus e povres sui; Deus, ajudemei.
Li miens ajuere e li miens delivrere tu ies; Sire, ne demorer.

En tei, Sire, esperai; ne seie confundut en parmanableté.
En ta justise delivremei, e guarismei.
Encline à mei la tue oreille, e salvemei.
Seies à mei en Deu defendeur, e en liu guarnit; que tu salf me faces,
Kar li miens firmamenz e li miens refuges iestu.
Li miens Deus, delivremei de la main de pechedur e de la main encuntre lei faisant e de torcenus.
Kar tu ies la meie pacience, Sire; Sire, la meie esperance dès la meie juvente.
En tei confermez sui del ventre, del ventre ma mere tu ies li miens defendere.
En tei la meie canceun tute veie; ensement cume demustrement faiz sui à mulz, e tu aiderre forz.
Seit raemplide la meie buche de loenge, que je cante la tue glorie, tute jurn la tute grandece.
Ne degeter mei el tens de veilece; cum defaldrat la meie vertut, ne deguerpir mei.
Kar distrent li mien enemi à mei; e chi gardowent la meie aneme, conseil firent en un.
Disanz: Deus, deguerpit lui, parsuez e cumpernezle; car nen est chi delivret.
Deus, ne seies esluignet de mei; li miens Deus, en la meie ajude resguarde.
Seient confundut e defaillent li detraiant à la meie aneme; seient covert de confusiun e de hunte, chi querent mals à mei.
Mais je tutes ores espererai, e ajusterai sur tute ta loenge.
La meie buche annuncerat la tue justise, tute jurn tuen salvedur.
Pur ce que je ne cunui litterature, enterrai ès poances del Seignur; Sire, je rememberrai de ta sole justise.
Deus, tu enseignas mei dès ma juvente, e desque ore pronuncerai tes merveilles.
E desque en veillece e veillece, Deus, ne deguerpisses mei,
Desque je annunce le tuen braz, à tute generaciun chi avenir est.
La tue potence e ta justise, Deus, desque ès haltismes grandeces que tu fisis; Deus, chi est semblanz à tei?
Quantes tu demustras à mei tribulatiuns multes e males; e tu convertiz vivifiasmei, e des abysmes de terre derechief remenas mei.
Tu multiplias ta grandece, e tu convertiz confortas mei.
Kar nedes je regehirai à tei ès vaisels de salme la tue verité; Deus, je canterai à tei en harpe sainz d'Israel.
Esledecerunt mes levres cum je canterai à tei, e la meie aneme, laquel tu raensis.
Mais nedes la meie langue tute jurn purpenserat la tue justise, cum confus e reduté serunt chi querent mals à mei.

Deus, tuen jugement al rei dune, e ta justise al fiz le rei.
Jugier tun pople en justise, e tes povres en jugement.
Receivent li munt pais al pople, e li tertre justise.
Il jugerat les povres del pople, e salfs ferat les filz des povres, e humilierat le calengedur.
E parmaindera ot le soleil e devant la lune, en generatiuns de generatiuns.
Descendra sicum pluie en tuisun, e sicum gutieres degutanz sur terre.
Naistra ès suens jurz justise, e abundance de pais, desque seit toleite la lune.
E seignurera de mer desque à mer, e del flum desque as termes del cercle des terres.
Devant lui carrunt li Ethiopien, e li enemi de lui la terre lecherunt.
Li rei de Tharsis e les illes duns offerrunt; li rei des Arabiens e de Saba duns amerrunt.
E aorerunt lui tuit rei, tutes genz servirunt à lui;
Kar il deliverra le povre del poant, e le povre à qui ne esteit ajuere.
Esparnirat al povre e al suffraitus, e les anemes des povres salves ferat.
De usures e de iniquité raainderat les anemes d'icels, e honurable le num de els devant lui.
E vivera, e sera duné à lui del or de Arabie, e aorerunt de lui tutes ores; tutes jurn beneisterunt à lui.
Iert firmament en terre ès sovrainetez des monz; sera sureslevé sur Libanum le fruit de lui, e flurirunt de la citet sicume fein de terre.
Seit li nuns de lui beneeiz en secles; devant le soleil parmaint li suens nums.
E serunt beneeites en lui tutes lignées de terre; trestutes genz magnifierunt lui.
Benedeiz li Sire Deus de Israel, chi fait merveilles sols.
E beneeiz li nums de sa majesté en parmanableté, e sera raemplie de la sue majesté tute terre; seit fait, seit fait.

Cume bons est li Deus d'Israel à icels chi sunt de dreit cuer!
Mais li mien piet à bien pruef sunt moüt; à bien pruef espandu sunt li mien pas.
Kar je enviai sur les torcenus, la pais des pecchedurs veanz.
Kar nen est reguarz à la mort d'icels, e fermement en la plaie d'els.
El travail d'umes ne sunt, e ot humes ne serunt flaelé.
Empurce tint els superbe, covert sunt de felunie e de lur impieté.
Eissit ensement cume de craisse la felunie d'els; trespasserent en entalentament de cuer.
Il purpenserent e parlerent malvaistiet; felunie en halt parlerent.
Poserent el ciel lur buche, e la langue d'els trespassa en terre.
Empurce sera converti icist miens poples, e li jurn plenier serunt truvé en els.
E distrent: Cumfaiterement seit Deus, e si est science en Haltece?
Aitevus icilmeesme peccheur e abundant el siecle, purtindrent richeises.
E dis: Gierres senz achaisun justifiai le mien cuer, e lavai entre les nunnuisanz les meies mains.
E fui flaelez tute jurn, e le mien castiement en matines.
Si je diseie: recunterai eissi; astetei la naissance des tuens filz reprovai.
Je aasmowe que je cuneusse ice, travalz est devant mei;
Desque je entre el saintuarie Deu, e entende ès dederainetez d'els.
Mais nequedent pur les tricheries posas à cels; degetas els dementres que il esteient alegé.
Cumfaiterement sunt fait en desconfort, ignelment defistrent; perirent pur la lur felunie.
Sicume sunge de dreçanz, Sire, en la tue cited l'imagine d'icelsmeesmes à neient remerras.
Kar enflammez est li miens cuers, e li mien rein cangied sunt; e je à neient demené sui, e n'el soi.
Sicume jumenz faiz sui envers tei, e je tutes ores ensembl'ot tei.
Tu tenis la meie destre main, e en la tue volunted demenas mei, e ot glorie receus mei.
Kar quels choses est à mei el ciel? e de tei que voilje sur terre?
Defist la meie carn e li miens cuers, Deus del mien cuer, e la meie partie, Deus, en parmanableté.
Kar astetei chi esluignent sei de tei, perirunt; perdies tuz chi funt fornicatiun sanz tei.
Mais à mei aerdre à Deu bone chose est; poser en nostre Seignur Deu la meie esperance,
Pur ce que je annunce tutes les tues predicatiuns, ès portes de la fille Syon.

Purquei, Deus, debutas en fin? iriede est la tue fuirur sur les oeilles de ta pasture.
Remembrere seies de la tue congregatiun, laquele tu pursesis dès le cumencement.
Tu raensis la verge de la tue heredited; li monz Syon, elquel tu habitas en lui.
Lieve les tues mains ès superbes d'els en fin; cum granz choses maligna li enemis el saint!
E gloried sunt chi haïrent tei, el milliu de la tue solennité.
Poserent lur signes, signes; e ne conurent sicume en issement sur sovraineté.
Sicume en selve de fuz ot cuignedes trencherent les portes de li en ice medesme; en cuignede e tille degeterent li.
Espristrent de fu le tuen saintuarie; en terre merguillerent le tabernacle del tuen num.
Distrent en lur cuer le cusinage d'els ensembledement: Reposer faimes tuz les jurz festels de Deu de la terre.
Noz signes ne veimes, jà ne est prophete; e nus ne cunuistra ampleis.
Desque à quant, Deus, reprovera li enemis? Purvoche li adversaries le tuen num en fin?
Purquei desturnes, tu ta main e la tue destrede mi le tuen sain en fin?
Deus acertes li nostre reis devant siecles; ovrat salud el milliu de terre.
Tu confermas en la tue vertud la mer, contriblas les chés des draguns en ewes.
Tu debrisas les chés del dragun, dunas lui viande as poples des Ethiopiens.
Tu derumpies les fontaines e les ewes, tu secchas les fluvies Ethan.
Tuens est li jurz, e tue est la nuiz; tu forjas l'albe e le soleil.
Tu fesis tuz les termes de terre; esté e ver, tu plasmas els.
Remembrere seies d'iceste chose, li enemis reprova al Seignur; e li poples nunsavanz commut le tuen num.
Ne livrer tu as bestes les anemes regehissanz à tei, e les anemes de tes povres ne oblier en fin.
Resguarde el tuen testament; kar raempli sunt chi oscured sunt, as maisuns de terre de felunies.
Que ne seit desturned li humeles faiz confus; li povres e li suffraitus loderunt le tuen num.
Esdrecetei, Deus, juge la tue achaisun; remembrere seies des tuens reproces, d'iceles choses lesqueles del nunsavant sunt tute jurn.
Ne oblier tu les voiz de tes enemis; la superbe d'icels chi tei haïrent munte tutes ores.

Nus regehirums à tei, Deus; nus regehirums, e apelerums le tuen num.
Nus recunterums les tues merveilles; cum je recevrai tens, je jugerai justises.
Defite est la terre, e trestuit icil chi habitent en li; je confermai les columnes de li.
Je dis as torcenus: Ne voilez felunessement faire; e as mesfaisanz: Ne voilez exalcer la corne.
Ne voilez eslever en halt vostre corne, ne voilez parler encuntre Deu felunie.
Kar ne d'orient ne d'occident, ne des desertez monz; kar Deus jugerres est.
Icestui humilie, e cestui exalce; kar le calice en la main del Seignur de mier vin plein de mixte.
E enclina de cestui en cestui; mais nequedent la lie de lui nen est expuisede. Beverunt de lui tuit li peccheur de terre.
Mais je annuncerai en siecle; je canterai al Deu Jacob.
E tutes les cornes des peccheurs confraindrai, e serunt exalced les cornes del juste.

Cuneuz en Judea Deus, en Israel granz li nums de lui.
E faiz est en pais li lius de lui, e l'abitatiun de lui en Syon.
Iluec debrisa les potences des arcs, escut e glaive e bataile.
Enluminanz tu merveilusement des monz parmanables; turbé sunt tuit li nunsavant de cuer.
Dormirent lur somne, e neient ne truverent tuit hume de richeises en lur mains.
Del tuen encrepement, Deus de Jacob, dormirent chi munterent chavals.
Tu espowentables ies, e liquels contrestera à tei? Dès lores la tue ire.
Del ciel oït fesis jugement; la terre trembla e reposa,
Cum s'esdreceast en jugement Deus, qued il salfs fesist tuz les suefs de terre.
Kar la cogitatiun d'ume regehira à tei, e remasilles de cogitatiun jurn festivel ferunt à tei.
Voez e rendez al Seignur vostre Deu, trestuit chi en l'avirunement de lui aportez duns.
Al espowentable e à celui chi tolt l'espirit des princes, al espowentable envers les reis de terre.

Ot la meie voiz al Seignur criai; ot la meie voiz à Deu, e il entendiet à mei.
El jurn de la meie tribulatiun Deu exquis, ot mes mains par nuit contre lui; e ne sui deceuz.
Refusa à estre confortede la meie aneme, remembrere fui de Deu, e delitied me sui, e travailled sui; e defist li miens espiriz.
Purpristrent veilles li mien oil; turbez sui, e ne parlai.
Purpensai jurz anciens, e ans parmanables en pensed oi.
E purpensai par nuit en mun cuer, e esteie travailliez, e escerçowe le mien espirit.
Degetera dunc Deus en parmanableted, u n'aposera que il plus paisible seit uncore?
U en fin la sue misericorde decirera, de generatiun en generatiun?
U obliera à aveir merci Deus, u contendra en la sue ire ses misericordes?
E je dis, ore cumenceai; icest cangement de la destre del Altisme.
Remembrere fui des ovres nostre Seignur; kar remembrere serai del cumencement de tes merveilles.
E purpenserai en tutes les tues ovres, e ès tues adinventiuns serai travailled.
Deus, el saint la tue veie; quels Deus granz sicume li nostre Deus? tu ies Deus chi fais merveilles.
Cuneude fesis ès poples la tue vertud; raensis el tuen braz le tuen pople, les filz Jacob e Joseph.
Virent tei les ewes, Deus, virent tei les ewes; e crienstrent, e turbed sunt les abysmes.
Multitudene del soen des ewes, voiz dunerent les nues.
Kar les tues sajettes trespassent; la voiz del tuen toneire en ruede.
Resplendirent les tuens resplendissemenz al cercle de la terre; commoüde est e trembla la terre.
En la mer la tue veie, e les tues sentes en multes ewes; e les tues traces ne serunt cuneudes.
Tu demenas sicume oeilles le tuen pople, en la main Moysi et Aaron.

Entendez, li miens poples, la meie lei; enclinez vostre oreille ès paroles de la meie buche.
Je aoverrai en parole la meie buche; parlerai propositiuns dès le cumencement.
Cum granz choses oïmes e cuneumes eles; e li nostre pere recunterent à nus.
Ne sunt repostes des filz d'icels, en altre generatiun.
Recuntanz les loenges de nostre Seignur, e les vertuz de lui, e les merveilles de lui que il fist.
E suscita testimonie en Jacob, e lei posa en Israel.
Cum granz choses il manda à noz peres cuneudes faire iceles choses à lur filz, que cunuisse altre generaciuns.
Li fil chi naistrunt e exsurdrunt, recunterunt à lur filz,
Pur ce qu'il posent en Deu lur esperance, e ne oblient les ovres Deu, e les cumandemenz de lui exquergent.
Que il ne seient fait sicume li peres d'els, generaciuns felunesse e enasprissante,
Generaciun laquele n'adreceat sun cuer; e nen est creud ot lui l'espirit de lui.
Li fil Effrem entendanz e enveianz arc; convertid sunt el jurn de bataille.
Ne guarderent le testament Deu, e en la lei de lui ne voldrent aler.
E oblierent les bienfaiz de lui, lesquels il demustra à els.
Devant les peres d'icels fist merveilles en la terre d'Egypte, el camp de Tafneos.
Il entrerumpiet la mer, e parmena icels; establit les ewes ensement cum en bucel.
E demena els en la nue del jurn, e tute nuit, en l'enluminement de fu.
Il entrerumpiet la pierre el desert, e abevrat els sicume en multe abysme.
E forsmenat ewe de la pierre, e demenat sicume fluez les ewes.
E aposerent uncore peccher à lui; en ire commurent l'Altisme en neient ewos liu.
E tempterent Deu en lur cuers, que il requesissent viandes à lur anemes.
E malement parlerent de Deu; distrent: Dum ne porra Deus aprester table el desert?
Kar il ferit la pierre, e decururent ewes, e li doit enunderent.
Dum ne porrail e pain duner, u aprester table à sun pople?
Empurice oït nostre Sire, e purluigna; e fus espris est en Jacob, e ire munta en Israel.
Kar il ne creirent en Deu, nen espererent el salvable de lui.
E manda as nues desus, e les portes del ciel aovrit.
E plut à els manna à mangier, e pain del ciel duna à els.
Le pain as angeles manja huem; viandes enveia à els en abundance.
Il tresporta austre del ciel, e mena en sa vertud affricum.
E plut sur els sicume puldre carz, e sicume gravele de mer oisels empennez.
E caïrent el milliu des herberges d'els, envirun lur tabernacles.
E mangierent e saulé sunt mult, e lur desiderie aporta à els; ne sunt deceu de lur desiderie.
Uncore les viandes d'els esteient en la buche d'icels, e l'ire Deu munta sur els.
E ocist les cras d'els, e les esliz d'Israel empedeçad.
En trestutes icez choses peccherent uncore, e ne creirent ès merveilles de lui.
E defirent en vanited les jurz d'els, e les lur ans ot hastement.
Cum il ocieit els, quereient lui; e returnowent, e le matin veneient à lui.
E remembrerent que Deus ajuere est d'els; e Deus li altismes rachatere d'els est.
E amerent lui en lur buche, e en lur langue mentirent à lui.
Li cuers acertes d'icels ne esteit dreiturers ot lui, ne fedeilz ne sunt oud el testament de lui.
Mais il est merciables, e propicius sera faiz as pecchez d'icels; e ne deperdra els.
E abunda que il desturnast la sue ire; e ne esprist tute la sue ire.
E recorda que il car sunt; espiriz alanz, e ne repairanz.
Par quantes fiedes purvocherent lui el desert, en ire commurent lui en neient ewos liu?
E tresturné sunt, e tempterent Deu; e le saint d'Israel purvocherent.
Ne recorderent la main de lui, el jurn elquel il raenst els de la main del travaillant.
Sicume il posa en Egypte les suens signes, e les sues merveilles el camp de Tafneos.
E tresturna en sanc les fluez d'icels, e les pluies d'els, que il ne beussent.
Enveia en els cinomiam, e manja els; e raine, e deperdiet els.
E dune à ruil le fruit d'els, e les lur travalz à salterele.
E ocist en grisille les lur vignes, e les moriers d'els en geleda.
E livrad à grisille les jumenz d'els, e la lur possessiun à fu.
Enveia en els l'ire de la sue indignatiun; indignatiun e ire e tribulatiun, enveiemenz par mals angeles.
Veie fist à la sente de la sue ire, nen esparnad de la mort des anemes d'icels; e les jumenz d'els en mort conclust.
E ferit chescune chose premier engendrée en la terre d' Egypte, les primices de tut le travail d'els ès tabernacles de Cham.
E tolit sicume oeilles le suen pople, e mena els ensement cume fulc el desert.
E demena els en esperance, e ne crenstrent; e les enemis d'icels covrit la mer.
E enmena els el mont de la sue saintificatiun, el mont lequel aquist la destre de lui.
E forsgeta de la face d'els les genz, e par sort divisa à els la terre en funel de divisiun.
E habiter fist ès tabernacles d'els les lignedes d'Israel.
E tempterent, e purvocherent Deu le haltisme; e les testimonies de lui ne guarderent.
E desturnerent sei, e ne guarderent covenant; ensement cume li pere d'els, sunt tresturned en torcenus arc.
En ire commurent lui ès lur tertres, e en lur entailledures à envidie lui purvocherent.
Oït Deus, e despist; e à neient mult demena Israel.
E debuta le tabernacle de Sylo, le suen tabernacle ù il habita en humes.
E livra en caitiveted la vertud d'icels, e la bealted d'els ès mains del enemi.
E enclost en glaive sun pople, e la sue heredited despist.
Les juvenceals d'icels manja fus; e les virgines d'els ne guaimenterent.
Les sacerdotes d'els en glaive caïrent, e les lur vedves n'esteient deploredes.
E esveillez est sicume dormanz li Sire, ensement cume bevanz engrutiz de vin.
E ferit ses enemis ès dederainetez, reproce parmanable duna à els.
E debuta le tabernacle de Joseph, e la lignede d'Effraïm ne eslist.
Mais eslist la lignede de Juda, le mont de Syon, lequel il ama.
E edifia sicume unicorne le suen saint edifice en la terre que il funda en siecles.
E eslist David le suen serf, susleva lui des fulcs des oeilles; d'après les fedunanz reçut lui,
A paistre Jacob le suen serf, e Israel la sue heredited.
E pout els en l'innocence de lur cuer; e ès entendemenz de lur mains demenat els.

Deus, vindrent genz en la tue heredited, maluerent le tuen saint temple, poserent Jerusalem en la guarde de pomes.
Poserent les caruignes de tes sers viandes as oisels del ciel, les carz des tuens sainz as bestes de la terre.
Espandierent le sanc d'els ensement cume ewe en l'avirunement de Jerusalem, e ne esteit chi's ensevelist.
Fait sumes reproce à noz veisins, subsannatiun e illusiun à icels chi en nostre avirunement sunt.
Desque à quant, Sire, iraistras en fin? sera esprise sicume fus la tue envidie?
Espant la tue ire ès genz chi tei ne cuneurent, e ès regnes chi tuen num ne apelerent;
Kar il mangierent Jacob, e le liu de lui desconforterent.
Ne remembrer des noz felunies ancienes, ignelment devancissent nus les tues misericordes; kar mult sumes fait povres.
Ajudenus, Deus li nostre salvable; e pur la glorie del tuen num, Sire, delivrenus, e propicius seies à noz pecchez pur le tuen num;
Que par aventure ne dient ès genz: U est li Deus d'icels? e apareisse ès genz devant les noz oilz.
La venjance del sanc de tes sers, chi espanduz est; entred el tuen esguardement li gemissemenz des emboiez.
Sulunc la grandece del tuen braz, pursied les filz des mortifiedurs.
E rent as noz veisins à set duble el sein d'icels; la reproce d'elsmedesmes, que il repruverent à tei, Sire.
Mais nus li tuens poples e oeilles de la tue pasture, regihirums à tei en siecle.
En generatiun e generaciun annuncerums la tue lodenge.

Qui guvernes Israel, entent; chi demeines sicume oeilles Joseph.
Chi siez sur cherubin, seies manifested devant Effraïm, Benjamin e Manassé.
Esveille la tue poance e vien, que tu salfs faces nus.
Deus, convertisnus; e demustre la tue face, e salf serums.
Sire Deus de vertuz, desque à quant iraistrastu sur l'oreisun del tuen serf?
Tu paistras nus de pain de lermes, e beivre dunras à nus en lermes en mesure?
Posas nus en contradictiun as noz veisins, e li nostre enemi subsannerent nus.
Deus de vertuz, convertisnus; e demustre la tue face, e salf serums.
Vigne d'Egypte tresportas; forsgetas les genz, e plantas li.
Duitre d'eire fus en l'esguardement de li, e plantas les racines de li, e emplit la terre.
Cuvrit les monz l'umbre de li, e les arbrissels de li les cedres Deu.
Estendiet ses rains desque à la mer, e desque al flum les lignedes de li.
A quei destruisistu la maisere de li, e vendengent li trestuit chi passent près la veie?
Extermina li li vers de la selve, e fiers senglers at depoüt li.
Deus de vertuz, seies convertiz; resguarde del ciel e veies, e visite iceste vigne.
E parfaili, laquele planta la tue destre; e sur le filz, lequel tu confermas à tei.
Esprise de fu e suffoïde, del encrepement del tuen volt perirunt.
Seit faite la tue main sur l'ome de la tue destre; e sur le fil d'ome, lequel tu confermas à tei.
E ne desseverrums de tei, tu vivifieras nus; e le tuen num envocherums.
Sire Deus de vertuz, convertisnus; e demustre la tue face, e salf serums.

Esledecez à Deu, al nostre ajuedur; cantez al Deu de Jacob.
Pernez salme e dunez tympane, saltier esledeceable ot harpe.
Buisinez en la festivel tube, el noble jurn de la nostre solemnited;
Kar cumandede chose est en Israel, e jugement al Deu Jacob.
Testimonie en Joseph pose ice, cum il eissist de la terre d'Egypte; la langue que il n'aveit cuneude, oït.
Desturna de fais sun dos; les mains de lui en corbeille servirent.
En tribulatiun apelasmei, e je delivrai tei; exoï tei en la repostaile de tempested; provai tei al ewe de contradictiun.
Oi, li miens poples, e je testimonierai tei; Israel, si tu orras mei, ne sera en tei deus frescissanz, ne ne aoreras estrange deu.
Kar je sui Sire li tuens Deus, chi forsmenai tei de la terre d'Egypte; eslaise ta buche, e je aemplirai li.
E nen oït li miens poples la meie voiz, e Israel ne entendiet à mei.
E je laissai els sulunc les desideries del cuer d'els, il irunt à lur adinventiuns.
Si li miens poples oust oït mei; Israel, si ès meies veies oust aled,
Pur neient putcelestre les enemis d'els ousse humilied, e sur les travaillanz els ousse mis la meie main.
Li enemi del Seignur mentirent à lui, e sera le tens d'els en siecles.
E poüt els de la craisse de frument, e de la pierre de miel saulat els.

Deus estut en la synagoga des deus; el milliu acertes les deus dejuge.
Desque à quant jugezvus felunie? e les faces des pecchedurs pernez?
Jugez al besuignus e al orfenin; l'umele e le povre justifiez.
Delivrez le povre, e le besugnus de la main del pecchedur delivrez.
Ne sorent ne n'entendierent, en tenebres vunt; serunt esmoüd tuit li fundament de terre.
Je dis: Deu estes, e fil del Altisme tuit.
Mais vus sicume humes murrez, e sicume uns des princes carrez.
Esdrecetei, Deus, juge la terre; kar tu eriteras en tutes gens.

Deus, chi sera semblanz à tei? Ne taisir, ne ne seies refrenez, Deus.
Kar astetei li tuen enemi sonerent, e chi haïrent tei esleverent le chief.
Sur le tuen pople malignerent cunseil, e penserent encuntre les tuens sainz.
Distrent: Venez, e deperdums els de la gent; e ne seit remembré le num d'Israel en ultre.
Kar il purpenserent uniement; ensemble encuntre tei testament ordenerent, les tabernacles des Idumiens e Ismaelite.
Moab e Agareni, Gebal e Ammon e Amalech; li estrange ot les habitanz Tyre.
Kar Assur vint ot els, fait sunt en ajutorie as filz Loth.
Fai à els sicume à Madian e Sisare, e sicume à Jabin en l'ewe de Cison.
Deperirent en Endor; fait sunt sicume ordeure de terre.
Pose les princes d'icels sicume Oreb e Zeb e Zebee e Salmana;
Tuit li prince d'els, chi distrent: Par heredited pursedums le saintuarie de Deu.
Li miens Deus, pose els cume ruede, e sicume stuble devant la face del vent.
Sicume fus chi brulled la selve, e sicume flamme brullant les monz;
Issi faitement parsiweras els en la tue tempested, e en la tue ire turberas els.
Aemple les faces d'icels d'opprobre; e querrunt le tuen num, Sire.
Vergundissent, e seient conturbed en siecle de secle; e seient confundud, e perissent.
E cunuissent que nums est à tei, Sire, tu sols Altismes en tute terre.

Cum amé sunt li tuen tabernacle, Sire de vertuz! coveite, e defist la meie aneme ès aitres de nostre Seignur.
Li miens cuers e la meie car esledecerent el vif Deu.
Kar li passere truve à sei maisun; e turtre nid à sei, ù el reponge ses pulcins.
Les tuens altels, Sire de vertuz, li miens reis e li miens deus.
Beneuré cil chi habitent en la tue maisun, Sire; en siecles de secles loerunt tei.
Beneurez li huem delquel est ajude de tei; muntemenz en sun cuer ordena, en la valede de lermes, el liu que il posa.
Kar benediceuns dunra li porterre de la lei, irunt de vertud en vertud; sera veud li Deus des deus en Syon.
Sire Deus de vertuz, exoi la meie oreisun; ot oreilles receif, Deus de Jacob.
Li nostre defenderre, esguarde, Deus; e resguarde en la face de tun Crist,
Kar mieldre est uns jurz en tes aitres sur milliers.
Je eslis degez estre en la maisun del mien Deu, plus que habiter ès tabernacles des pecchedurs.
Kar misericorde e verited aimed Deus; grace e glorie dunra li Sire.
Ne estrangera de biens icels chi vunt en nunnuisance.
Sire de vertuz, beneurez li huem chi espeired en tei.

Tu beneisquis, Sire, la tue terre; desturnas la caitiveted de Jacob.
Pardunas la felunie de tun pople; cuvris tuz les pecchez d'els.
Tu assuajas tute la tue ire; desturnas del ire de la tue indignatiun.
Convertisnus, Deus li nostre salvable; e desturne la tue ire de nus.
Dum ne te iraistrastu en parmanableted à nus? u estendras la tue ire de generaciun en generatiun?
Deus, tu convertiz vivifierasnus, e li tuens poples esledecera en tei.
Demustre à nus, Sire, la tue misericorde, e le tuen salvable dune à nus.
Je orrai quel chose parolt en mei nostre Sire Deus; kar il parlera pais en sun pople,
E sur les suens sainz, e en icels chi sunt converti à cuer.
Mais nequedent près les cremanz lui, li salvable de luimedesme; que enhabit glorie en la nostre terre.
Misericorde e verited encuntrerent à sei; justise e pais s'entrebaiserent.
Verited de terre nede est, e justise del ciel esguarda.
Kar nostre Sire dunrat benignited, e la nostre terre dunrat sun fruit.
Justise devant lui ira, e posera en la veie ses pas.

Encline, Sire, la tue oreille e exoimei; kar busugnus e povre suije.
Guarde la meie aneme, kar sainz sui; salf fai tun serf, li miens Deus, esperant en tei.
Merci aies de mei, Sire, kar à tei criai tute jur; esledece l'aneme del tuen serf, kar à tei, Sire, la meie aneme levai.
Kar tu, Sire, suefs e paisibles, e de multe misericorde à tuz apelanz tei.
Ot tes oreilles receif, Sire, la meie oreisun, e entent à la voiz de la meie preiere.
El jur de la meie tribulatiun criai à tei; kar tu exoïsmei,
Nen est semblanz à tei ès deus, Sire, e nen est sulunc les tues ovres.
Tutes genz quelesquunques tu fesis vendrunt, e aorerunt devant tei, Sire, e glorifierunt le tuen num.
Kar granz iestu e faisanz merveilles; tu es Deus sols.
Demeinemei, Sire, en la tue veie, e je enterrai en la tue verited; esledest li miens cuers que il crenged le tuen num.
Je regehirai à tei, Sire, li miens Deus, en tut le mien cuer, e glorifierai le tuen num en parmanableted;
Kar la tue misericorde granz est sur mei; e delivras la meie aneme del plus bas enfer.
Deus, li felun s'esdrecerent sur mei, e la synagoga des poanz quistrent la meie aneme, e ne proposerent tei en lur esguardement.
E tu, Sire Deus merciere e merciable, pacient e de multe misericorde e verais,
Resguarde en mei e merci aies de mei, dune emperie à tun enfant, e salf fai le fil de la tue ancele.
Fai ot mei signe en bien, que veient chi mei haïrent, e seient confundud; kar tu, Sire, ajuasmei e as conforté mei.

Li fundament de lui ès sainz monz; aime li Sire les portes de Syon sur tuz les tabernacles Jacob.
Glorioses choses dites sunt de tei, cited de Deu.
Remembrere serai de Raab e de Babilone, savanz mei.
Astetei li estrange e Tyre e li poples des Ethiopiens, icil furent iluec.
Dum ne dirra Syon: Huem, e huem nez est en li; e ilmeesme funda li Altismes?
Li Sire recuntera ès escriptures des poples, e de cest princes chi furent en li.
Sicume d'esledeceanz, l'abitatiun de tuz en tei.

Sire Deus de la meie salud, en jur criai e en nuit devant tei.
Entred el tuen esguardement la meie oreisun; encline la tue oreille à la meie preiere;
Kar raemplide est de mals la meie aneme, e la meie vie à enfern aprisma.
Aasmé sui ot les descendanz en fosse; faiz sui sicume huem sanz ajutorie, entre morz delivres,
Sicume nafré dormant en sepulchres, desquels nen ies remembrere ampleis; e ilmeesme de la tue main debuted sunt.
Poserent mei en plus basse fosse, en tenebrus lius e en umbre de mort.
Sur mei confermede est la tue fuirur, e tuz les tuens fluez menas sur mei.
Luinz fesis les miens cuneuz de mei; poserent mei abominatiun à sei.
Livred sui, e nen eisseie; li mien oil languirent pur suffraite.
Je criai à tei, Sire, tute jurn; espandi à tei les meies mains.
Dum ne ferastu as morz merveilles; u mirie les susciterunt, e regehirunt à tei?
Recuntera dunc alquuns en sepulchre la tue misericorde, e la tue verited en perdiciun?
Serunt cuneudes dunc en tenebres les tues merveilles, e la tue justise en la terre d'obliance?
E je à tei, Sire, criai, e le matin la meie oreisun devancira tei.
A quei, Sire, debutestu la meie oreisun, desturnes la tue face de mei?
Povre suije e en travalz de la meie juvente; exalcez acertes, humiliez sui e conturbez.
En mei trespasserent les tues ires, e li tuen espowentement conturberent mei.
Avirunerent mei sicume ewe tute jurn; avirunerent mei ensembledement.
Tu eslugnas de mei ami e pruisme, e les miens cuneuz de miserie.

Les misericordes nostre Segnur en parmanableted canterai.
En generatiun e generatiun annuncerai la tue verited en la meie buche.
Kar tu disis: En parmanableted misericorde serat edifiede ès ciels; serat aprestede la tue verited en els.
Je ordenai testament as miens esliz, jurai à David mun serf; desque en parmanableted, apresterai la tue semence.
E je edifierai en generaciun e generatiun le tuen siege.
Regehirunt li ciel les tues merveilles, Sire; kar la tue verited en l'iglise des sainz.
Kar liquels ès nues sera aued nostre Segnur? semblanz iert al Segnur ès filz Deu?
Deus, chi est glorified ès cunseilz des sainz, granz e espowentables sur tuz chi en l'avirunement de lui sunt.
Sire Deus de vertuz, chi est semblanz à tei? Poanz ies, Sire, e la tue verited el tuen avirunement.
Tu seignures la podested de la mer; le movement acertes des fluez de li tu assuages.
Tu humilias sicume naffred, orguillus; el braz de la tue vertud departis tes enemis.
Tuen sunt li ciel, e tue est la terre, le cercle de la terre e la plented de li tu fundas; aquilon e la mer tu crias.
Tabor e Hermon el tuen num s'esledecerunt; le tuen braz ot potence.
Seit fermede la tue main, e seit exalcede la tue destre; justise e jugement aprestement del tuen siege.
Misericorde e verited devancirunt la tue face; beneurez li poples chi seit jubilaciun.
Sire en la lumiere del tuen volt irunt, e el tuen num s'esledecerunt tute jur; e en la tue justise serunt exalced.
Kar glorie de la vertud d'els tu ies; e el tuen bien plaisir serat exalced li nostre corz.
Kar del Segnur est la nostre assumptiun, e de saint Israel le nostre rei.
Lores parlas en visiun à tes sainz, e disis: Posai ajutorie el poant, e exalceai l'eslit de mun pople.
Je truvai David le mien serf; de mun saint olie oins lui.
Kar la meie main ajuera à lui, e li miens braz confermera lui.
Neient ne profitera li enemis en lui, e li filz d'iniquited n'aposera nuisir lui.
E je trencherai de la face de luimedesme les suens enemis, e les haanz lui en fuie tresturnerai.
E la meie verited e la meie misericorde ot luimedesme; e el mien num sera exalcez li corz de lui.
E je poserai en la mer la main de lui, e ès flums la destre de lui.
Ilmedesme apelera mei: Li mien pere iestu, li miens Deus, e receverre de la meie salud.
E je premier engendré poserai lui altisme devant les reis de terre.
En parmanabletet guarderai à lui la meiemisericorde, e le mien testament fedeil à luimedesme.
E je poserai en siecle de secle la semence de lui, e le throne de lui sicume jurz del ciel.
Mais si deguerpirunt li fil de lui la meie lei, e ès miens jugemenz nen irunt;
Si il les meies justises escumunierunt, e les miens comandemenz ne guarderunt;
Je visiterai en verge les felunies d'els, e em batemenz les pecchez d'els.
Mais la meie misericorde ne despandrai de lui, ne ne nuiserai en la meie verited;
Ne n'escumunierai le mien testament, e les choses qued eissent de mes levres ne ferai vaines.
Une fiede jurai el mien saint, si je à David mentirai; la semence de lui en parmanableted maindrad.
E le throne de lui sicume soleil el mien esguardement, e sicume la lune parfite en parmanableted, e testimonie el ciel fedeilz.
Tu acertes debutas e despisis, purlugnas le tuen Crist.
Desturnas le testament de tun serf, escumunias en terre le saintuarie de lui.
Destruisis tutes les haies de lui, posas le fermament de lui crieme.
Departirent lui trestuit li trespassant la veie; faiz est reproce à ses veisins.
Tu exalceas la destre des depremanz lui; esledeceas tuz les enemis de lui.
Desturnas l'ajutorie del glaive de lui, e nen ajuas à lui en bataille.
Destruisis lui d'esnediement, e le siege de lui en terre esgenas.
Tu amenuisas les jurz del tens de lui; espandies lui de confusiun.
Desque à quant, Sire, desturnestu en fin? esprendra sicume fus la tue ire?
Remembre quele est la meie substance; kar establisistu dunc en vain tuz les filz d'umes?
Quels est li huem chi vivera e ne verra mort? Deliverra la sue aneme de la main d'enfer?
U sunt les tues misericordes ancienes, Sire, sicume tu juras à David en la tue verited?
Remembrere seies, Sire, del reproce de tes sers, que je continc el mien sein de multes genz.
Que repruverent li tuen enemi, Sire, que repruverent le cangement de tun Crist.
Beneeiz li Sire en parmanableted; seit fait, seit fait!

Sire, refuges faiz ies à nus, de generatiun en generatiun.
Ainz que li monz fussent fait, u fust formede la terre e li cercle, de siecle en siecle tu ies Deus.
Ne desturner hume en humilited, e dissis: Seiez convertid, fil d'umes.
Kar mil an devant les tuens oilz, ensement cume li jurz d'ier, chi trespassa,
E la guarde en nuit, les choses chi pur neient sunt oüdes lur ans ierent.
Matin sicume herbe trespast, matin flurissed e trespast; vespre dechede, endurcisse e areisse.
Kar nus defisimes en la tue ire, e en ta fuirur turbé sumes.
Posas les noz felunies el tuen esguardement, le nostre siecle en l'enluminement del tuen volt.
Kar tuit li nostre jur defistrent, e en la tue ire defisimes.
Li nostre an sicume irainede serunt purpensed; li jur de noz anz en elsmedesmes, par setante ans.
Si acertes en poances oitante an; e ampleis d'els, travalz e dolurs.
Kar survint suatume, e serums castied.
Liquels cunuist la podested de la tue ire, e pur ta crieme la tue ire denumbrer?
La tue destre issi cuneude fai, e les ensegniez de cuer en sapience.
Seies convertid, Sire, desque à quant? e depreiables seies sur les tuens sers.
Raempli sumes par matin de la tue misericorde; esledeceames e delité sumes en tuz noz jurz.
Esledeceames pur les jurz ès quels tu nus humilias, ès ans ès quels veimes mals.
Resguarde en tes sers e ès tues ovres, e adrece les filz d'els.
E seit la splendur del Segnur nostre Deu surnus, e les ovres de noz mains adrece sur nus, e les ovres de noz mains adrece.

Qui habited en l'ajutorie del Altisme, el covrement Deu del ciel demurera.
Dira al Segnur: Li miens receverre iestu e li miens refuges; li miens Deus, espererai en lui.
Kar ilmedesme deliverra mei del laz des veneurs, e de parole aspre.
De ses espaldes enumberra à tei; e suz les pennes de lui espereras.
D'escut avirunerat tei la verited de lui; ne crendras de nuiternel poür,
De la sajette volante en jur, del mestier alant en tenebres, d'encurement e diable meridien.
Carrunt de tun lez mil, e dis milliers devers les tues destres; mais à tei n'aprismera.
Mais nequedent ot tes oilz esguarderas, e la gueredunance des pecchedurs tu verras.
Kar tu ies, Sire, la meie esperance; l'Altisme tu posas tun refuge.
Ne aprismera à tei mals, e flaels ne aprismera al tuen tabernacle.
Kar à ses angeles manda de tei, que il guardent tei en trestutes les tues veies.
En lur mains porterunt tei, que tu par aventure ne offendes à la pierre tun pied.
Sur serpent e basilisc iras, e decalcheras le leon e le dragun.
Pur ce qu'il en mei espera, deliverrai lui; defenderai lui, kar il cunut le mien num.
Il cria à mei, e je exorrai lui; ot luimedesme sui en tribulatiun; deliverrai le e glorifierai lui.
De lungur de jurz raemplirai lui, e demusterrai à lui le mien salvable.

Bone chose est regehir al Segnur, e canter al tuen num, Altisme.
A annuncer par matin la tue misericorde, e la tue verited par nuit.
En saltier de dis cordes, ot cant en harpe.
Kar tu delitas mei, Sire, en la tue faiture; e ès ovres de tes mains esledecerai.
Cum sunt fait granz les tues ovres, Sire! mult parfundes faites sunt tes cogitaciuns.
Huem nunsavanz ne cunuistra, e li folz n'entendra icez choses.
Cum naisterunt li pecchedur sicume fain, e aparistrunt tuit icil chi ovrent felunie,
Que il perissent en siecle de secle; mais tu, Altismes, en parmanableté, Sire.
Kar astetei li tuen enemi, Sire, kar astetei li tuen enemi perirunt; e serunt despandu tuit chi ovrent felunie.
E sera exalcé sicume unicorz li miens corz, e la meie veillece en misericorde plenteive.
E despist li miens oilz les miens enemis; e esdreceanz en mei les malignanz orra la meie oreille.
Li juste sicume palme flurira, sicume li cedre Libani sera multiplied.
Li plante en la maisun del Segnur, ès aitres de la maisun nostre Deu flurirunt.
Uncore serunt multiplied en veillece plenteive; e bien pacient serunt, que il annuncent;
Kar dreituriers li Sire nostre Deus, e nen est felunie en lui.

Nostre Sire regnad, bealté ad vestud; ad vestud li Sire fortece e purceinst sei.
Kar il fermad le cercle de la terre, chi ne serad commoüd.
Apareilliez li tuens sieges dès idunc; dès le secle tu ies.
Esleverent li flum, Sire, esleverent li flum lur voiz.
Esleverent li flum lur fluez, des voiz de multes ewes.
Merveillus li eslevement de la mer, merveillus ès haltes choses li Sire.
Li tuen testimonie credable faiz sunt mult; à la tue maisun covient saintedé, Sire, en lungur de jurz.

Deus li Sire de venjances, Deus de venjances franchement fist.
Seies exalcé, chi juges la terre; rent gueredunance as orguillus.
Desque à quant li peccheur, Sire, desque à quant li peccheur se glorierunt?
Parlerunt e dirrunt felunie, parlerunt tuit chi ovrent torçunerie?
Le tuen pople, Sire, humilierent, e la tue heredité travaillerent.
La vedve e l'adventiz ocistrent, e les orfenins ocistrent.
E distrent: Ne verra li Sire, ne n'entendra li Deus Jacob.
Entendez, nunsavant en pople; e, fol, à la feiede saceiz.
Chi planta oreille, nen orra? u chi fainst oil, n'esguarde?
Chi casted les genz, n'es arguerat? chi ensegned hume science?
Nostre Sire set les cogitaciuns des humes, que vaines sunt.
Beneurez li huem lequel tu aprendras, Sire, e de la tue lei ensegneras lui;
Que tu assuages lui de mals jurz, desque seit foïde al peccheur fosse.
Kar ne debuterad li Sire le suen pople, e la sue heredited ne deguerpira.
Desque là que justise seit convertide en jugement; e chi dejuste li tuit chi sunt de dreiturer cuer.
Liquels s'esdrecerad à mei envers les malignanz? u liquels estrad ot mei encontre les ovranz felunie?
Si pur ce nun que nostre Sire ajuad mei, un petit meins habitast en enfern la meie aneme.
Si je diseie: Moüz est li miens piez; la tue misericorde, Sire, ajuad mei.
Sulunc la multitudine de mes dolurs el mien cuer; les tues consolatiuns esledecerent la meie aneme.
Aerdra dunc à tei siege de felunie; chi fains travail en comandement?
Cuveiterunt en l'aneme del juste, e sanc nunnuisant condemnerunt.
E faiz est à mei li Sire en refuge, e li miens Deus en l'ajutorie de la meie esperance.
E rendra à els la felunie d'elsmedesmes, e enla malice d'els deperdra els; deperdra els li Sire nostre Deu.

Venez, esledeçums à nostre Segnur; cantums à Deu le nostre salvable.
Purpernums la face de lui en confessiun, e en salmes cantums à lui.
Kar Deus granz Sire, e granz reis sur tuz deus.
Kar en la main de lui sunt les fins de terre; e les halteces des monz suens sunt.
Kar sue est la mer, e ilmedesme la fist; e la terre les mains de lui formerent.
Venez, aorums e agenuillums; e plorums devant nostre Segnor chi fist nus, kar ilmedesme est nostre Deus.
E nus li poples de la pasture de lui, e les oeilles de la sue main. Hodie si vos la voiz de lui orreiz, ne voilez endurcir les voz cuers.
Sicume en entarjement sulunc le jurn de temptaciun el desert; ù essaierent mei li vostre pere, proverent e virent les meies ovres.
Par quarante ans curucez fui à icele generaciun, e dis: Tutes ores il folient par cuer.
E icist ne cunurent les meies veies, sicume je jurai en la meie ire: Si il enterrunt el mien repos.

Cantez à nostre Segnur novel cant; cantez al Segnor, tute terre.
Cantez à nostre Segnor e beneisseiz le num de lui; annuncez de jur en jur le salvable de lui.
Annuncez entre les genz la glorie de lui, en trestuz poples les merveilles de lui.
Kar granz est li Sire e mult loables; espowentables est sur tuz deus.
Kar tuit li deu des genz diables; mais nostre Sire fist les ciels.
Confessiun e bealté en l'esguardement de lui, saintedé e grandece el saintefiement de lui.
Aportez al Segnor pais des genz, aportez à nostre Segnor glorie e honur, aportez al Segnur glorie al num de lui.
Portez sacrifises e entrez ès aitres de lui, aorez le Segnor el saint aitre de lui.
Seit commoüde de la face de lui tute terre; dites ès genz que li Sire regnad.
Kar il amendad le cercle chi ne sera commoüd; jugera les poples en oelted.
Esledecent li ciel, e esjoied la terre, seit commoüde la mer, e la plentez de li; esjorrunt li camp e tutes les choses chi en els sunt.
Dunc esledecerunt tuit li fust des selves, de la face del Segnor, kar il vint; pur ce que il vint juger la terre.
Il jugera le cercle de la terre en oelted, e les poples en la sue verited.

Nostre Sire regnad, esjot la terre; esleecent multes illes.
Nue e calim en l'avirunement de lui, justise e jugement amendement del siege de lui.
Fus devant luimedesme irad, e enflammerad en avirunement les enemis de lui.
Resplendirent les fuildres de lui al cercle de la terre; vit e commoüde est la terre.
Li mont sicume cire decururent de la face del Segnor, de la face de nostre Segnor tute terre.
Annuncerent li ciel la justise de lui, e virent tuit pople la glorie de lui.
Seient confundu tuit chi aorent entailleures, e chi se glorient en lur imagenes.
Aorezlui, tuit li angle de lui; oït e s'esledeçad Syon.
E s'esjoïrent les filles Jude, pur les tuens jugemenz, Sire;
Kar tu Sire altismes sur tute terre; mult ies exalciez sur tuz deus.
Chi amez nostre Segnor, haez mal; li Sire guarde les anemes de ses sainz, de la main del peccheur deliverrad els.
Lumiere est nede al juste, e as dreiturers de cuer ledece.
Esledecezvus, juste, el Segnor; e regehisseiz à la memorie del saintefiement de lui.

Cantez à nostre Segnor cant novel; kar il fist merveilles.
Salvad à sei la destre de lui, e le saint braz de lui.
Cuneud fist li Sire sun salvable; en l'esguardement des genz revela la sue justise.
Recordat la sue misericorde e la sue verited à la maisun d'Israel.
Virent tuit li terme de terre le salvable de nostre Deu.
Cantez à nostre Segnor, tute terre; cantez e esledecez e cantez.
Cantez al Segnur en harpe, en harpe e en voiz de salme, en buisines turneices e en voiz de buisines de corn.
Cantez en l'esguardement del rei Segnur; seit moüde la mer e la plented de li, li cercle des terres e chi habitent en lui.
Li flum baterunt lur mains, ensemble li mont esleecerunt del esguardement nostre Segnur; kar il vint juger la terre.
Il jugerad le cercle des terres en justise, e les poples en oelted.

Li Sire regna, iraissent sei li pople; chi siet sur cherubin, seit moüde la terre.
Nostre Sire en Syon granz, e halz sur tuz poples.
Regehissent al tuen grant num; kar espowentables e sainz est, e l'onur del rei aimed jugement.
Tu aprestas adrecemenz; jugement e justise en Jacob tu fesis.
Exalcez le Segnur nostre Deu, e aorez le scamel des piez de lui; kar sainz est.
Moyses e Aaron ès sacerdotes de lui, e Samuel entre icels chi apelent le num de lui;
Il apelowent le Segnur, e ilmeesme exoeit els; en la columne de la nue parlot à els.
Il guardowent les testimonies de lui, e le cumandement que il dunad à els.
Sire li nostre Deus, tu exoieies els; Deus, tu fus merciables à els, e venjanz en tuz les truvemenz d'els.
Exalcez le Segnur nostre Deu, e aorez el saint mont de lui; kar sainz est li Sire nostre Deu.

Cantez à nostre Segnor, tute terre; servez al Segnur en ledece.
Entrez en l'esguardement de lui, en esleecement.
Saceiz que li Sire meesme est Deus, ilmeesme fist nus, e neient nusmeesme;
Li poples de lui, e les oeilles de la sue pasture; entrez les portes de lui en confessiun, les aitres de lui en loenges, regehisseiz à lui.
Loez le num de lui; kar suefs est li Sire, en parmanableted la misericorde de lui, e desque en generaciun e generaciun la verited de lui.

Misericorde e jugement canterai à tei, Sire;
Je canterai, e entendrai en veie neient malvede, quant tu vendras à mei.
Je alowe en la nunnuisance del mien cuer, el milliu de la meie maisun.
Ne proposowe devant les miens oilz cose torcenuse; les faisanz prevaricaciuns haï.
Ne aerst à mei cuers fel; le maligne declinant de mei ne conuisseie.
Le detraiant secredement à sun pruisme, icestui parsiweie.
Ot l'orguillus oil, e ot le neient saulable cuer, ot icestui je ne manjowe.
Li mien oil as fedeilz de terre, que il siecent ensemble ot mei; li alanz en veie neient malvede, icist ministrot à mei.
Ne habiterat el milliu de la meie maisun chi fait orguil; chi paroled felunesses coses, n'adreçai en l'esguardement des miens oilz.
El matin ocieie tuz peccheurs de terre, pur ce que je deperdisse de la cited del Segnur tuz ovranz felunie.

Sire, exoi la meie oreisun, e la meie clamor à tei vienged.
Ne desturner tu ta face de mei; en quelquunques jur sui travaillé, encline à mei la tue oreille.
En quelquunques jur je apelerai tei, ignelment exoimei;
Kar defistrent sicume fums li mien jur, e li mien os sicume cretun seccherent.
Trenchiez sui sicume fain, e assechit li miens cuers; kar je obliai à mangier mun pain.
De la voiz del mien gemissement aerst mun os à la meie carn.
Semblanz faiz sui al pelican de soltiveted; faiz sui sicume fresaie en maisuncele.
Je veillai, e faiz sui sicume passer sultis en maisun.
Tute jur repruvowent à mei li mien enemi; e chi lodowent mei, envers mei jurowent.
Kar cendre ensement cume pain manjowe, e le mien beivre ot plurement mellowe.
De la face del ire e de la tue indignaciun; kar eslevanz esgenas mei.
Li mien jur sicume umbre declinerent, e je sicume fain assecchi.
Mais tu, Sire, en parmanableted parmains, e le tuen remembrable en generaciun e generaciun.
Tu esdreçanz, Sire, auras merci de Syon; kar est tens d'aver merci de li, kar vint li tens.
Kar plourent à tes sers les pierres de li, e de la terre de li aurunt merci.
E crendrunt les genz le tuen num, Sire, e tuit li rei de terre la tue glorie.
Kar edifiad li Sire Syon, e sera veu en la sue glorie.
Resguardad en l'oreisun des humeles, e ne despist la preiere d'els.
Seient escrites icez coses en altre generaciun, e li poples chi sera cried loera nostre Segnor;
Kar il esguarda de sun halt saint, li Sire del ciel en terre esguarda;
Pur ce qu'il oïst les gemissemenz des liez, e desliast les filz des ocis;
Qued il annuncent en Syon le num nostre Segnur, e la loenge de lui en Jerusalem.
En asemblant les poples en un, e les reis qu'il servent al Segnor.
Respondiet à lui en la veie de sa vertud: La ported des miens jurz nunce à mei.
Ne rapeler mei en dimi tens de mes jurz; en generaciun e generaciun li tuen an.
El cumencement tu, Sire, la terre fundas, e les ovres de tes mains sunt li ciel.
Ilmeesme perirunt, mais tu parmains; e trestuit sicume vestiment envegirunt.
E sicume cuverture mueras els, e serunt mued; mais tu un meesme ies, e li tuen an ne defaldrunt.
Li fil de tes sers habiterunt, e la semence d'els en siecle sera adrecée.

Beneis, la meie aneme, à nostre Segnur; e trestutes les coses chi dedenz mei sunt, al saint num de lui.
Beneis, la meie aneme, à nostre Segnor; e ne voilles oblier tutes les gueredunances de lui.
Chi at merci de tutes les tues iniquitez, chi sained trestutes les tues enfermetez.
Chi racated de mort la tue vie, chi coruned tei en misericorde e miseraciuns.
Chi raemplist en bones coses le tuen desiderie; sera renovée sicume d'aigle la tue juvente.
Faisanz misericordes nostre Sire, e jugement à tuz torceunerie suffranz.
Cuneudes fist les sues veies à Moysen, as filz Israel ses voluntez.
Merciere e merciable nostre Sire, pacient e mult merciable.
Neient en parmanableted iraistra, ne en pardurableted ne manacerad.
Neient sulunc les noz pecchez fist à nus, ne sulunc les noz iniquitez ne regueredunad à nus.
Kar sulunc la haltece del ciel de la terre, esforçad la sue misericorde sur les cremanz sei.
Cumbien desestait li naissemenz del dechedement, luinz fist de nus les noz felunies.
Cum faitement at merci li pere des filz, merci ad li Sire des cremanz sei; kar il conut la nostre faiture.
Recorda que nus sumes puldre; huem sicume fain li jurz de lui, ensement cume la flur del camp, issi flurira.
Kar li espiriz trespassera en lui, e ne parmaindra; e ne cunuistra ampleis sun liu.
Mais la misericorde nostre Segnur de parmanableted, e desque en parmanableted sur les cremanz lui.
E la justise de lui ès filz des filz, à icels chi guardent le testament de lui.
E remembreur sunt des cumandemenz de luimedesme, à faire les.
Li Sire el ciel aprestad sun siege, e le regne de luimedesme à tutes choses segnurerad.
Beneiseiz le Segnor, tuit li angele de lui; poanz par vertud, faisanz la parole de lui, à oïr la voiz de ses sermons.
Beneisseiz al Segnor, tutes les vertuz de lui; li suen ministre, chi faites la volunted de lui.
Beneisseiz le Segnur, trestutes les ovres de lui; en chescun liu de la sue dominaciun, beneis, la meie aneme, al Segnor.

Beneis, la meie aneme, al Segnor; Sire li miens Deus, magnifiez ies fortment.
Confessiun e bealté vestis; coverz de lumiere sicume de vestement;
Estendanz le ciel sicume pel, chi covres d'ewes les sovrainetez de lui;
Chi poses nue tun muntement, chi vas sur les pennes des venz.
Chi faiz angeles tes espiriz, e les tuens ministres fu ardant.
Chi fundas la terre sur la sue estabilited; ne serad enclinede en siecle de secle.
Li abysme, sicume vestement, coverture de lui; sur les monz esterunt les ewes.
Del tuen encrepement fuirunt, de la voiz del tuen tuneire espowenterunt.
Muntent li mont; e descendent li camp, el liu que tu fundas à els.
Terme posas, lequel il ne trespasserunt; ne ne serunt tresturned à covrir la terre.
Chi forsmez fonteines ès valées; entre la maieneté des monz trespasserunt les ewes.
Beverunt tutes les bestes del camp, atendrunt li asne salvage en lur sei.
Sur iceles coses li oisel del ciel habiterunt, del milliu des pierres dunrunt voiz.
Arosanz les monz de tes sovrainetez, del fruit de tes ovres sera saziede la terre.
Forsmenanz fain à jumenz, e herbe à servage d'umes;
Que tu forsmeines pain de la terre, e vin esledest cuer d'ume;
Pur ce qu'il halegre sa face en olie, e pain cuer d'ume conferme.
Serunt saulé li fust del camp, e li cedre de Liban, lesquels il planta; iluec li passere ferunt lur nid.
La maisun de falcun duitre est d'icels, li halt mont as cers, la pierre refuge as heriçuns.
Il fist la lune en tens; li soleilz cunut sun dechedement.
Posas tenebres, e faite est nuit; en icelemedesme trespasserunt tutes les bestes de selve.
Li chael des leons rugianz, qu'il ravissent, e quergent de Deu viande à sei.
Nez est li soleilz, e assemblé sunt; e en lur liz serunt alué.
Eistra huem à sun ovre, e à sun ovrement desque al vespre.
Mult granz sunt faiz tes ovres, Sire; trestutes coses en sapience fesis; aemplide est la terre de la tue possessiun.
Iceste mer grande e spaciose de mains; iluec rampanz coses, desqueles nen est numbre.
Almaille petiz ot les granz; iluec les nés trespasserunt.
Icist dragun, lequel tu formas à escarnir lui; tutes choses de tei atendent que tu dunges à els viande en tens.
Dunant tei à icels, cuildrunt; aovrant tei la tue main, tutes coses serunt aempli de bunté.
Desturnant acertes tei ta face, serunt turbé; tu toldras l'espirit d'els, e defirunt, e en lur puldre repairerunt.
Tu forsmetras tun espirit, e serunt cried, e renoveras la face de terre.
Seit la glorie del Segnor en siecle; esledecera li Sire en ses ovres;
Chi resguarde la terre, e fait li trembler; chi tuched les monz, e fument.
Je canterai al Segnur en la meie vie; canterai al mien Deu cume lunghement je sui.
Delitable seit à lui la meie parole; je acertes deliterai en nostre Segnor.
Defisent li peccheur de terre, e li felun issi qu'il ne seient; beneis, la meie aneme, à nostre Segnor.

Regehisseiz à nostre Segnor e apelez le num de lui; annuncez entre les genz les ovres de lui.
Cantez à lui e esjoez à lui; recuntez tutes ses merveilles, seiez loed el saint num de lui.
Esledest li cuers des queranz le Segnor; querez nostre Segnur, e seiez confermé; querez la face de lui tutes ores.
Remembrez des merveilles de lui, lesqueles il fist, ses monstres, e les jugemenz de la buche de lui.
La semence Abraham, sun serf; des filz Jacob, sun eslit.
Ilmeesme li Sire nostre Deu; en tute terre les jugemenz de lui.
Remembrere fud en siecle de sun testament, de la parole qu'il manda en mil generaciuns.
Lequel il ordena à Abraham, e de sun serement à Isaac;
E establit ice à Jacob en cumandement, e à Israel en testament parmanable;
Disanz: A tei dunrai la terre de Chanaan, funel de la vostre heredited.
Cum il esteient de petit numbre, e trèspoi li cultivedur de li;
E trespasserent de gent en gent, e de regne à altre pople.
Ne laissa hume nuisir à els, e castia pur els reis.
Ne voilez tucher les miens crist, e ès miens prophetes ne voilez maligner.
E apela faim sur terre, e tut le fermement de pain contribla.
Enveia devant els hume, en serf venduz est Joseph.
Humilierent en liens les piez de lui, fer trespassa l'aneme de lui, desque venist la parole de lui.
Le parlement del Segnur enflamma lui; enveia li reis, e deslia lui; li prince des poples, e laissa lui.
Establit lui segnor de sa maisun, e prince de tute la sue possession.
Pur ce qu'il aprisist les princes de lui sicume seimeesme, e les viez de lui cuintise ensegnast.
E entra Israel en Egypte, e Jacob cultivere fud en la terre de Cham.
E aoist sun pople forment, e ferma lui sur les suens enemis.
Converti le cuer d'icels qued il haïssent le pople de lui, e tricherie feissent ès sers de lui.
Enveia Moysen sun serf; Aaron, lequel meesme il eslist.
Posad en els les paroles de ses signes, e des monstres en la terra de Cham.
Enveiad tenebres, e obscura; e ne purvoca ses paroles.
Tresturna les ewes d'els en sanc, e ocist les peissuns d'icels.
Forsmist la terre d'els raines ès cambres des reis meesmes.
Il dist, e vint musche, e wibez en tuz les fins d'els.
Posad les pluvies d'els gresille, fu ardant en la terre d'elsmeesmes.
E ferit les vignes d'els e les lur fiers, e contribla le fust des fins d'els.
Il dist, e vint salterele e lur feun, delquel n'esteit numbre.
E manjad tut le fein en la terre d'els, e manjad tut le fruit en la terre d'icels.
E ferit tut premier ned en la terre d'els, les cumencemenz de tut le travail d'els.
E forsmena els ot argent e or, e n'esteit ès lignedes d'els enfers.
Esledeça Egypte en l'aler d'els; kar encutad la crieme d'icels sur els.
Espandiet nue el covrement d'els, e fu qu'il luisist à els par nuit.
Requistrent, e vint quaille; e de pain del ciel saulad els.
Derumpiet la pierre, e cururent les ewes; alerent en sechece les flums.
Kar remembrere fud de la sue sainte parole, qu'il out à Abraham, sun enfant.
E forsmena sun pople en esledecement, e ses esliz en ledece.
E duna à els les cuntredes des genz, e les travailz des poples pursistrent;
Pur ce qu'il guardent les justifiemenz de lui, e la lei de lui requergent.

Regehisseiz à nostre Segnor, kar il est bons; kar en siecle la misericorde de lui.
Liquels parlera les poances del Segnor? oïdes ferad tutes les loenges de lui?
Beneuré chi guardent jugement, e funt justise en tut tens.
Remembre de nus, Sire, el bon plaisir del tuen pople, visitenus el tuen salvedur;
A vedeir en la bunted de tes esliz, à esledecer en la ledece de la tue gent; que tu seies loed ot la tue heredited.
Nus peccames ot noz peres; torcenusement fesimes, felunie fesimes.
Li nostre pere en Egypte nen entendierent les tues merveilles; ne furent remembreur de la multitudine de la tue misericorde.
E entarierent les muntanz en la mer, la mer Ruge; e salve els pur le suen num, pur ce qu'il coneude fesist la sue potence.
E encrepa la mer Ruge, e assechede est; e demena els en abysme sicume en desert
E salvad els de la main des haanz, e racata els de la main del enemi.
E covrit ewe les travaillanz els; uns d'icels ne remist.
E creirent ès paroles de lui, e loerent la loenge de lui.
Ignelment firent, oblierent les ovres de lui, ne sustindrent le conseil de lui.
E coveiterent cuveitise el desert, e tempterent Deu en neient ewos liu.
E dunad à els la peticiun d'elsmeesmes, e enveia sazieted ès anemes d'els.
E entarierent Moysen ès herberges, Aaron le saint nostre Segnor.
Aoverte est la terre, e degluti Dathan; e covrit sur la congregaciun Abiron.
E arst fus en la synagoga d'els, flamme brulla peccheurs.
E firent veel en Oreb, e aorerent entailleure.
E muerent lur glorie, en semblance de vedel manjant fein.
Oblierent Deu chi salvad els, chi fist granz choses en Egypte, merveilles en la terre Cham, espowentables choses en la Ruge mer.
E dist qu'il deperdreit els, si Moyses li suens esliz n'estoust en fragnement en l'esguardement de lui;
Qued il desturnast l'ire de lui qu'il ne deperdiest els, e pur neient orent terre desirable.
Ne creirent à la parole de lui, e murmurerent en lur tabernacles; neient exoïrent la voiz del Segnur.
E esleva sa main sur els, qu'il acraventast els el desert;
E qued il degetast la semence d'els ès genz, e deperdiest els ès cuntredes.
E sacrifierent à Beelfegor, e mangierent les sacrifises des morz.
E entarierent lui en lur truvemenz, e multipliede est en els tribuc.
E estut Finées, e apaia; e cessa le crollement.
E recunté est à lui en justise, en generaciun e generaciun desque en parmanableté.
E entarierent lui as Ewes de contradictiun; e travailliez fud Moyses pur els, kar il purvocherent l'espirit de lui.
E dessevra en ses levres; ne deperdierent les genz, lesqueles dist li Sire à els.
E mellé sunt entre les genz, e apristrent les ovres d'els, e servirent as entaileures d'els, e fait est à els en escandle.
E sacrifierent lur filz e lur filles as diables.
E espandierent sanc nunnuisant, le sanc de lur filz e de lur filles, lesquels il sacrifierent as entailleures de Chanaan.
E malvede est la terre en sans, e merguillede est ès ovres d'els; e caïrent en fornicaciun en lur truvemenz.
E iriez est par fuirur li Sire en sun pople, e abomina la sue heredité.
E livra els ès mains des genz, e segnorerent els chi haïrent els.
E travaillerent els li enemi d'icels, e humilied furent suz les mains d'els; suvent les delivra.
Ilmedesme acertes purvocherent lui en lur cunseil, e humilied furent en lur felunies.
E vit cum il esteient travailled, e oït l'oreisun d'els.
E remembrere fud de sun testament, e repenti sei sulunc la multitudine de la sue misericorde.
E duna els en misericordes en l'esguardement de tuz chi aveient pris els.
Sals fainus, Sire, li nostre Deus, e assemblenus des genz;
Que nus regehissums al tuen saint num, e gloriums en la tue loenge.
Benedeiz li Sire Deus d'Israel de secle e desque en secle; e dira tuit pople: Seit fait, seit fait!

Regehisseiz à nostre Segnor, kar il est bons; kar en secle la misericorde de lui.
Dient chi rachaté sunt de lui, lesquels il raeinst de la main del enemi; des cuntredes assembla els.
Dès le naissement del soleil e del dechedement, d'aquilon e de la mer,
Folierent en sultaineté en neient ewos liu; la veie de cité d'abitacle ne truverent,
Fameillanz e sezelanz; l'aneme d'icels en elsmedesme defist.
E crierent à nostre Segnor cum il esteient travaillé, e de lur necessitez delivra els.
E demena els en dreite veie, qu'il alassent en cited d'abitaciun.
Regehissent à nostre Segnor les misericordes de lui, e ses merveilles as filz des humes.
Kar il saziad aneme vaine, e aneme fameilluse saziad de bones choses.
Les sedanz en tenebres e en umbre de mort, les liez en mendiement e fer.
Kar il purvocherent les parlemenz Deu, e le conseil del Altisme entarierent.
E humiliez est en travail li cuers d'els; e enfermé sunt, e ne fud chi ajuast.
E crierent à nostre Segnor cum il esteient travailled, e de lur necessitez delivra els.
E formenad els de tenebres e umbre de mort, e les liens d'els derumpiet.
Regehissent al Segnor les misericordes de lui, e les merveilles de lui as filz des humes.
Kar il contribla les portes d'araim, e les turuilz ferrins debrisa.
Reçut els de la veie del iniquited d'els; kar pur lur torçuneries furent humilied.
Tute viande abominad l'aneme d'els, e aprismerent desque as portes de mort.
E crierent à nostre Segnor cum il esteient travailé, e de lur necessitez delivra els.
Enveiad la sue parole e sana els, e delivra els des lur perdiciuns.
Regehissent à nostre Segnor les misericordes de lui, e les merveilles de lui as filz des humes;
E sacrifient sacrifise de loenge, e annuncent les ovres de lui en esjodement.
Qui descendent la mer en nés, faisanz ovrement en multes ewes.
Ilmedesme virent les ovres del Segnor, e les merveilles de lui en parfundece.
Dist, e estut li espiriz de tempested; e exalcé sunt li fluez de lui.
Muntent desque as ciels, e descendent desque as abysmes; l'aneme d'els en mals enflaistrisseit.
Turbé sunt e moüd sunt sicume ivre, e tute la sapience d'els devorede est.
E crierent à nostre Segnur cum il esteient tribuled, e de lur necessitez forsmena els.
E establi la tempested de lui en l'ore, e turent li fluet de lui.
E esledecerent pur ce qu'il se turent, e demena els el port de la volunted d'els.
Regehissent à nostre Segnor les misericordes de lui, e les merveilles de lui as filz des humes.
E exalcent lui en l'eglise del pople, e en la chaere des segnors loent lui.
Posad flums en desert, e eissemenz d'ewes en seid.
Terre fruitifiable en salsugene, de la malice des habitanz en li.
Posad le desert ès estans d'ewes, e la terre sanz ewe en eissemenz d'ewes.
E aload iluec les fameillanz, e establirent cited d'abitaciun.
E semerent les camps, e planterent vignes, e firent fruit de nativited.
E benesquid els, e multiplié sunt fortment; e les jumenz d'els n'amenuisad.
E poi fait sunt; e travaillé sunt de la tribulaciun de mals, e de dolur.
Espandue est tençun sur les princes; e folier fist els en desveiement, e neient en veie.
E ajuad le povre de suffraite, e pose sicume oeilles les maignedes.
Verrunt li dreiturer e esledecerunt, e tute feluneie estupera sa buche.
Liquels savanz e guardera icez choses? e entendra les misericordes del Segnor?

Aprestez est li miens cuers, Deus, aprestez est li miens cuers; je canterai e esjorrai en la meie glorie.
Esdrecetei, saltier e harpe; je m'esdrecerai par matin.
Je regehirai à tei en poples, Sire, e canterai à tei ès genz.
Kar grande sur les ciels la tue misericorde, e desque as nues la tue verited.
Seies exalcé sur les ciels, Deus, e sur tute terre la tue glorie; que seient delivré li tuen amed.
Salf me fai par la tue destre, e exoimei: Deus parla en sun saint.
Je m'esledecerai e departirai Sicimam, e la valée des tabernacles mesurerai.
Miens est Galaad, e miens est Manassès, e Effraïm recevement de mun chief.
Juda li miens reis, Moab caldere de la meie esperance.
En Idumea estendrai le mien calcement; à mei li estrange ami sunt fait.
Liquels demerra mei en cited guarnide? liquels demerra mei desque en Idumea?
Dum ne tu, Deus, chi debutas nus? e nen eistras, Deus, ès noz vertuz?
Dune à nus ajude de tribulaciun; kar vaine est salud d'ume.
En Deu ferums vertud, e ilmedesme à neient demerra les noz enemis.

Deus, la meie loenge ne tasiras; kar buche de peccheur e buche de boisus sur mei aoverte est.
Parlerent encuntre mei par tricherresse langue, e par paroles de haine avirunerent mei; e escumbatirent mei en parduns.
Pur ice qu'il mei amassent, detraeient à mei; je aceltes orowe.
E poserent envers mei males choses pur bones, e haine pur la meie dilectiun.
Establis sur lui peccheur, e li diables estoist devers les destres de lui.
Cum il est jugiez, eisse condemnez; e l'oreisun de lui est faite en pecched.
Seient fait li jur de lui poi, e l'evesqué de lui receive altre.
Seient fait li fil de lui orfenin, e la feme de lui vedve.
Crollant seient tresporté li fil de lui, e mendient; seient forsgeté de lur habitaciuns.
Escerst li gablere tute la substance de lui, e departent li estrange les labors de lui.
Ne seit à lui ajuere, ne ne seit chi mercit ait des orfenins de lui.
Seient fait li fil de lui en peril; en une generaciun seit esfaced li nums de lui.
En memorie repairt la felunie des peres de lui en l'esguardement del Segnor; e le pecched de sa mere ne seit esfacé.
Seient fait encuntre nostre Segnor tutes ores, e deperisse de terre la memorie d'els; pur ice que ne recorda faire misericorde.
E parsuit hume suffraitus e mendi, e le compunt de cuer à mortifier.
E ama maleiçun, e vendra à lui; e ne volt beneiçun, e sera eslugnede de lui.
E vesti maleiçun sicume vestiment, e entra sicume ewe ès dedezeinetez de lui, e sicume olie ès os de lui.
Seit fait à lui sicume vestement, delquel il est covert; e sicume ceingture, de laquele tutes ores il est purceint.
Iceste ovre d'icels chi detraient mei envers nostre Segnor, e chi parolent mals encuntre la meie aneme.
E tu, Sire, Sire, fai ot mei pur le tuen num; kar sueve est la tue misericorde.
Delivremei, kar busugnus e povre je sui, e li miens cuers conturbez est dedenz mei.
Sicume umbre, cum ele decline, toleiz sui; e escus sui sicume locuste.
Les miens genuilz enfermé sunt de jeunie, e la meie carn muede est pur olie.
E je sui faiz reproce à els; virent mei, e moürent lur chiés.
Ajudemei, Sire li miens Deus, salf me fai sulunc la tue misericorde.
E saurunt que la tue main iceste; et tu, Sire, fesis li.
Maldiruntil, e tu beneistras; chi s'esdrecent en mei, seient confundu; mais li tuens sers s'esledecera.
Seient vestu chi detraient mei de hunte; e seient covert, sicume de duble vesteure, de lur confusiun.
Je regehirai à nostre Segnor mult en mun cuer, e el milliu de mulz loerai lui,
Chi estut devers les destres del povre, qued il salve fesist des parsuanz la meie aneme.

Dist li Sire al mien Segnor: Sié devers les meies destres;
Desque je pose les tuens enemis, escamel de tes piez.
La verge de la tue vertu forsmetra li Sire de Syon; segnore el milliu de tes enemis.
Ensembl'o tei cumencement el jur de la tue vertu ès resplendors des sainz; de ventre devant Luciferum engendrei tei.
Jura li Sire, e ne se repentira; tu ies prestre en parmanableté, sulunc l'ordre de Melchisedech.
Li Sire devers les tues destres, debrisa el jur de la sue ire les reis.
Jugera ès naciuns, aemplira tribuchemenz; dequassera les chiés en terre de mulz.
D'ewe en veie but; empurice exalçad sun chief.

Je regehirai à tei, Sire, en tut mun cuer, el concilie des dreiturers e en la congregaciun.
Granz les ovres nostre Segnor, esquises en tutes les voluntez de lui.
Confessiun e grandece l'ovre de lui, e la justise de lui maint en secle de siecle.
Memorie fist de ses merveilles, merciables e merciere li Sire; viande duna as cremanz sei.
Remembrere serad en siecle de sun testament; la vertud de ses ovres annuncerad à sun pople,
Pur ce que il duinst à els l'eredited des genz; les ovres des mains de lui verited e jugement.
Fedeilz tuz les mandemenz de lui; confermez en siecle de siecle, faiz en verited e en oelted.
Raençun enveiad à sun pople; manda en parmanableté sun testament.
Saint e espowentable le num de lui; cumencement de sapience la crieme de nostre Segnor.
Entendement bons à tuz faisanz lui; la loenge de lui maint en secle de siecle.

Beneurez li huem chi crient nostre Segnor; ès mandemenz de lui voldra mult.
Poanz en terre sera la semence de lui; la generaciun des dreiturers sera benedeite.
Glorie e richeises en la maisun de lui; e la justise de lui maint en secle de siecle.
Nede est en tenebres lumiere as dreiturers; li merciables e li merciere e li juste.
Delitables huem chi ad merci e acreit, ordened ses paroles en jugement; kar en parmanableted ne sera commoüd.
En memorie parmanable sera li juste; de oance male ne crendra.
Aprestez est li cuers de lui à esperer el Segnor, confermez est li cuers de lui; ne sera commoüd desque il despised ses enemis.
Departid, duna à povres; la justise de lui maint en secle de secle, la corne de lui sera exalcé en glorie.
Peccherre verra e iraistra, ot ses denz fremira e defira; le desiderie des peccheurs perirad.

Loez, enfant, nostre Segnor; loez le num del Segnor.
Seit le num nostre Segnor benedeit, dès ore e desque en siecle.
Dès le naissement del soleil desque al dechedement, loable le num del Segnor.
Altisme sur tutes genz li Sire, e sur les ciels la glorie de lui.
Liquels sicume li Sire nostre Deu, chi ès halteces habite, e les humeles choses resguarde el ciel e en terre?
Dreçanz de terre le suffraitus, e de fiens eslevanz le povre;
Que il aliut lui ot princes, ot les princes de sun pople.
Chi habiter fait barhaine en maisun, la mere des filz esledeçante.

En l'eissement Israel d'Egypte, de la maisun de Jacob del pople estrange.
Faite est Judea le saintefiement de lui, Israel la poested de lui.
La mer vit e fuit; Jordain converti fud ariere.
Li mont s'esledecerent sicume multun, e li tertre sicume li aignel des oeilles.
Que est à tei, mer, que tu t'enfuis? e tu, Jordain, que tu ies convertiz ariere?
Monz, vos esledeçastes sicume multun, e tertre sicume li aignel des oeilles.
De la face nostre Segnor moüde est la terre, de la face del deu Jacob.
Chi tresturnad la pierre en estangs d'ewes, e la roche en fontaines d'ewes.
Neient à nus, Sire, neient à nus, mais al tuen num dune glorie.
Sur la tue misericorde e la tue verited, que alquune fiede ne dient les genz: U est li Deus d'icels?
Li nostre Deus acertes el ciel; trestutes les choses que il unques volt fist.
Les estatues des genz argent e or, ovres de mains de humes.
Buche unt, e ne parlerunt; oilz unt, e ne verrunt.
Oreilles unt, e ne orrunt; narilles unt, e ne odererunt.
Mains unt, e ne tasterunt; piez unt, e ne irunt; ne crierunt en lur guitrun.
Semblant à els seient fait chi funt icels, e tuit chi sei fident en els.
La maisun Israel espera en nostre Segnor; ajuere d'els e defenderre d'els est.
La maisun Aaron espera el Segnor; ajuere d'els e defenderre d'els est.
Chi criement le Segnor, espererent el Segnor; ajuere d'els e defenderre d'els est.
Li Sire remembrere fud de nus, e beneisquid à nus;
Beneisquid à la maisun Israel, beneisquid à la maisun Aaron.
Beneisquid à tuz chi criement le Segnor, as petiz ot les graingnurs.
Ajust li Sire sur vus, sur vus e sur les voz filz.
Beneeit seizvus del Segnor, chi fist ciel e terre.
Le ciel al Segnor del ciel, la terre acertes duna as filz des humes.
Neient li mort loerunt tei, Sire, ne trestuit icil chi descendent en enfern.
Mais nus chi vivums, benediums à nostre Segnor, dès ore e desque en siecle.

Je amai, kar exorra li Sire la voiz de la meie oreisun.
Kar il enclina la sue oreille à mei; e ès miens jurz l'apelerai.
Avirunerent mei les dolors de mort, perilz de enfern truverent mei.
Tribulaciun e dolur truvai, e le num del Segnor apelai.
O Sire! delivre la meie aneme; merciable Sire e dreiturers, e li nostre Deus ad merci.
Guardanz les petiz li Sire; humiliez sui, e delivrad mei.
Seies convertide la meie aneme el tuen repos; kar nostre Sire bien fist à tei.
Kar il delivra la meie aneme de mort, les miens oilz de lermes, les miens piez de esculurgement.
Je plaisirai à nostre Segnor en la cuntrede des vifs.

Je crei pur laquel chose je parlai; je acertes humiliez sui mult.
Je dis el mien trespassement: Chesquuns huem est mençungiers.
Quel chose regueredurraije à nostre Segnor, pur tutes les choses que il reduna à mei?
Le caliz del Salvedur receverai, e le num de nostre Segnor apelerai.
Les miens voz al Segnor rendrai devant tut le pople de lui; preciose en l'esguardement del Segnor la mort des sainz de lui.
O Sire! kar je li tuens sers; je li tuens sers, e li filz de la tue ancele.
Derumpies mes liens; à tei sacrifierai sacrifise de loenge, e le num del Segnor apelerai.
Les miens voz rendrai al Segnor en l'esguardement de tut le pople de lui; ès aitres de la maisun del Segnor, el milliu de tei, Jerusalem.

Loez nostre Segnor, tutes genz; loez lui, tuit pople.
Kar confermede est sur nus la misericorde de lui, e la verité del Segnor maint en parmanableted.

Regehisseiz à nostre Segnor, kar il est bons; kar en secle la misericorde de lui.
Die ore Israel que il est bons, kar en siecle la misericorde de lui.
Die ore la maisun Aaron, kar en siecle la misericorde de lui.
Dient ore chi crement nostre Segnor, que en siecle la misericorde de lui.
De tribulaciun apelai le Segnor, e exoït mei en laür li Sire.
Li Sire à mei ajuere; ne crendrai quel chose face à mei huem.
Li Sire à mei ajuere, e je despirai les miens enemis.
Bone chose est afier el Segnor, que fier en hume;
Bone chose est esperer el Segnor, que esperer en princes.
Tutes genz avirunerent mei, e el num del Segnor, kar je me venjai en els.
Avirunanz avirunerent mei; e el num del Segnor, kar vengé sui en els.
Avirunerent mei sicume ès, e exarstrent sicume fus en espines; e el num del Segnor, kar vengé sui en els.
Debutez desturné sui que je caïsse, e li Sire reçut mei.
La meie fortece e la meie loenge li Sire, e faiz est à mei en salu.
Voiz d'esledecement e de salu ès tabernacles des dreiturers.
La destre de nostre Segnor fist vertu, la destredel Segnor exalçad mei, la destre de nostre Segnor fist vertud.
Ne morrai, mais vivrai; e recunterai les ovres del Segnor.
Castianz castiad mei li Sire, e à mort ne livra mei.
Aovrez à mei les portes de justise, e je entrez en eles regehirai à nostre Segnor; iceste la porte del Segnor, li dreiturer enterrunt en li.
Je regehirai à tei, kar tu exoïs mei; e faiz ies à mei en salu.
La pierre laquele reproverent li edifiant, iceste faite est el chief del angle.
Del Segnor est faite iceste chose, e est merveilluse chose ès noz oilz.
Icist est li jurz, lequel fist nostre Sire; esjodums e esleeçums en lui.
O Sire! salf me fai; o Sire! bien fai prospre les choses; beneeiz chi vient el num del Segnor.
Nus beneisquimes à vos de la maisun del Segnor; Deùs li Sire, e resplendied à nus.
Establisseiz jur festivel ès espeisseces, desque à la corne del altel.
Li miens Deus iestu, e regehirai à tei; li miens Deus iestu, e exalceraitei.
Je regehirai à tei, kar tu exoïs mei, e faiz ies à mei en salu.
Regehisseiz à nostre Segnor, kar il est bons; kar en siecle la misericorde de lui.

Beneuré li net en la veie, chi vunt en la lei nostre Segnor.
Beneuré chi escerchent les testimonies de lui; en tut lur cuer esquerent lui.
Kar icil chi ovrent felunie, ès veies de lui ne alerent.
Tu comandas les tuens mandemenz estre guardé mult.
La meie volunté seient adrecedes les meies veies, à guarder tes justificaciuns.
Lores ne seraije confundu, cum je par esguarderai en tuz les tuens comandemenz.
Je regehirai à tei en adrecement de cuer, en ice que je apris les jugemenz de la tue justise.
Les tues justificaciuns je guarderai; ne me deguerpisses tute veie.
En quel chose amende juvenceals sa veie? en guarder les tues paroles.
En tut le mien cuer exquis tei; ne debuter mei de tes comandemenz.
En mun cuer repuns tes parlemenz, que je ne pecche à tei.
Beneeiz ies, Sire; ensegnemei tes justificaciuns.
En mes levres purnunçai tuz les jugemenz de la tue buche.
En la veie de tes testimonies sui delited, sicume en tutes richeises.
Es tuens comandemenz serai travailliez, e esguarderai les tues veies.
En tes justificaciuns purpenserai; ne oblierai les tues paroles.
Regueredune à tun serf, vivifie mei; e je guarderai les tues paroles.
Descovre les miens oilz, e je esguarderai merveilles de la tue lei.
Cultivere je sui en terre, ne repundre de mei tes comandemenz.
Coveitad la meie aneme à desirer tes justificaciuns, en chescun tens.
Tu encrepas les orguillus; maledeit chi declinent de tes comandemenz.
Oste de mei reproce e despit; kar les tuens testimonies je esquis.
Kar sistrent li prince, e envers mei parlowent; mais li tuens sers esteit travaillé en tes justificaciuns.
Kar e li tuen testimonie est li miens purpens, e li miens conseilz les tues justificaciuns.
Aerst el pavement la meie aneme, vivifiemei sulunc la tue parole.
Les meies veies je annunçai, e tu exoïsmei; ensegnemei tes justificaciuns.
La veie de tes justificaciuns enstruimei, e serai travaillé en tes merveilles.
Sumeilla la meie aneme pur ennui; confermemei en tes paroles.
Veie de felunie desseivre de mei, e de la tue lei merci aies de mei.
Veie de verited je eslis; les tuens jugemenz ne sui obliez.
Je aers as tuens testimonies, Sire; ne voilles mei confundre.
La veie de tes comandemenz je curi, cum tu essamplas mun cuer.
Lei pose à mei, Sire, la veie de tes justificaciuns, e je esquerrai li tutes ores.
Dune à mei entendement, e je escercherai la tue lei, e guarderai li en tut mun cuer.
Demeinemei en la sente de tes comandemenz; kar je voil li.
Encline mun cuer en tes testimonies, e neient en avarice.
Desturne les miens oilz que il ne veient vanited; en la tue veie vivifiemei.
Establis à tuen serf le tuen parlement, en la tue crieme.
Trenche le mien reproce, que je suspechai; kar li tuen jugement delitable.
Astetei je coveitai les tuens comandemenz; en la tue oelted vivifiemei.
E vienge sur mei la tue misericorde, Sire, li tuen salvable sulunc le tuen parlement.
E respondrai as reprovanz à mei parole; kar je esperai en tes paroles.
E ne tolges de la meie buche parole de verited tutes ores; kar ès tuens jugemenz suresperai.
E je guarderai la tue lei tutes ores, en siecle e en siecle de siecle.
E je alowe en laür; kar les tuens comandemenz je esquis.
E parlowe de tes testimonies en l'esguardement des reis, e ne esteie confundu.
E purpensowe en tes comandemenz, lesquels je amai.
E levai les meies mains à tes comandemenz, lesquels je amai; e serai travaillié en tes justificaciuns.
Remembrere seies de la tue parole à tun serf, en laquele à mei esperance dunas.
Iceste me conforta en la meie humilité; kar le tuen parlement vivifia mei.
Li orguillus felunessement faiseient tutes ores; mais je de la tue lei ne declinai.
Remembrere fui de tes jugemenz de siecle, Sire, e me confortai.
Defisement tint mei, pur les peccheurs deguerpissanz la tue lei.
Cantables à mei esteient les tues justificaciuns, el liu de la meie peregrinaciun.
Remembrere fui par nuit del tuen num, Sire, e guardai la tue lei.
Iceste faite est à mei; kar les tues justificaciuns je esquis.
La mei partie, Sire, je dis à guarder la tue lei.
Je depreiai la tue face en tut mun cuer; merci aies de mei sulunc le tuen parlement.
Je purpensai les meies veies, e converti mes piez ès tuens testimonies.
Aprestez sui, e ne sui turbez, que je guarde les tuens comandemenz.
Funels des peccheurs envirun embracierent mei, e la tue lei ne obliai.
En mie nuit m'esdreçowe à regehir à tei, sur les jugemenz de la tue justificaciun.
Parçunier je sui de tuz criemanz tei, e de guardanz les tuens comandemenz.
De la tue misericorde, Sire, pleine est la terre; tes justificaciuns ensegnemei.
Bunted fesis ot tun serf, Sire, sulunc la tue parole.
Bunted e discipline e science ensegnemei; kar ès tuens comandemenz je crei.
Ainz que je fusse humilié je mesfis; empurice le tuen parlement je guardai.
Bons iestu, e en la tue bunted ensegnemei tes justificaciuns.
Multipliede est sur mei la felunie des orguillus; mais je en tut mun cuer escercherai les tuens comandemenz.
Coailliez est sicume lait li cuers d'icels; mais je la tue lei purpensai.
Bone chose est à mei que tu humilias mei; que je aprenge tes justificaciuns.
Bone chose à mei la lei de la tue buche, sur milliers d'or e d'argent.
Les tues mains firent mei e plasmerent mei; dune à mei entendement, que je aprenge les tuens comandemenz.
Chi criement tei verrunt mei, e s'esledecerunt; kar ès tues paroles je suresperai.
Je conui, Sire, que oelted li tuen jugement; e en la tue verited humiliasmei.
Seit faite la tue misericorde que ele confort mei, sulunc le tuen parlement à tun serf.
Viengent à mei les tues miseraciuns, e vivrai; kar la tue lei li miens purpens est.
Seient confundu li orguillus, kar torcenusement felunie firent en mei; mais je serai travailliez en tes comandemenz.
Seient convertid à mei li criemant tei, e chi conurent les tuens testimonies.
Seit faiz li miens cuers nez en tes justificaciuns, que je ne seie confundu.
Defist el tuen salvable la meie aneme, e en la tue parole je suresperai.
Defistrent mi oil el tuen parlement, disant: Quant conforterastumei?
Kar faiz sui sicume bucel en geleda; les tues justificaciuns n'ai pas oblié.
Quanz sunt li jur de tun serf; quant tu feras des parsuanz mei jugement?
Recunterent à mei li felun fabliemenz; mais neient sicume la tue lei.
Tuit li tuen comandement verited; li felun parsuirent mei: ajudemei.
Un petit meins consummerent mei en terre; mais je ne deguerpi les tuens comandemenz.
Sulunc la tue misericorde vivifiemei, e je guarderai les testimonies de la tue buche.
En parmanableté, Sire, la tue parole parmaint en ciel.
En generaciun e generaciun la tue verited; tu fundas la terre, e parmaint.
Par le tuen ordenement parsevered li jurz; kar trestutes choses servent à tei.
Si pur ce nun que la tue lei est li miens purpens, lores par aventure perisse en la meie humilited.
En parmanableted ne oblierai les tues justificaciuns; kar en icelesmedesmes vivifiasmei.
Tuens suije, salf me fai; kar tes justificaciuns je esquis.
Mei atendirent li peccheur que il perdissent mei; les tuens testimonies je entendi.
De tute consummaciun vije la fin; led est le tuen comandement mult.
Cum faitement amaije la tue lei, Sire? tute jur li miens purpens est.
Sur les miens enemis cuinte me fesis par tun comandement; kar en parmanableté à mei est.
Sur tuz ensegnanz mei je entendi; kar li tuen testimonie mes purpens est.
Sur les vielz entendi; kar les tuens comandemenz je quis.
De tute male veie deveai mes piez, pur ce que je guarde les tues paroles.
Des tuens jugemenz ne declinai; kar tu posas lei à mei.
Cume dulz à mes jodes li tuen parlement! sur miel à la meie buche.
Des tuens comandemenz je entendi; empurice haïje tute veie de felunie.
Luiserne à mes piez la tue parole, e lumiere as meies sentes.
Je jurai, e establi à guarder les jugemenz de la tue justise.
Humilié sui tutes ores, Sire; vivifiemei sulunc la tue parole.
Les voluntrives choses de la meie buche bien ploud fai, Sire; e les tuens jugemenz ensegnemei.
La meie aneme ès tues mains tutes ores, e la tue lei n'ai mie oblié.
Poserent li peccheur laz à mei, e des tuens comandemenz ne foliai.
Par herediited aquis les tuens testimonies en parmanableted; kar esledecement de mun cuer sunt.
Je enclinai mun cuer à faire les tues justificaciuns en parmanableté, pur guerredunance.
Les feluns je haï, e la tue lei amai.
Li miens ajuere e receverre iestu, e en la tue parole je suresperai.
Declinez de mei, maligne, e je escercherai les comandemenz de mun Deu.
Receifmei sulunc le tuen parlement, e vivrai; e ne confundre mei de la meie atente.
Ajudemei, e salf serai; e purpenserai ès tues justificaciuns tutes ores.
Tu despisis tuz les dessevranz des tuens jugemenz; kar torcenuse la cogitaciun d'els.
Prevarianz aasmai tuz peccheurs de terre: empurice amaije les tuens testimonies.
Afiche de ta crieme les meies carz; kar des tuens jugemenz je criens.
Je fis jugement e justise; ne livrer mei as chalenjanz mei.
Receif le tuen serf en bien; ne chalengent mei li orguillus.
Li mien oil defistrent el tuen salvable, e el parlement de la tue justise.
Fai ot tun serf sulunc la tue misericorde, e tes justificaciuns enseignemei.
Li tuens sers suije: dune à mei entendement, que je sace les tuens testimonies.
Tens de faire, Sire; il departirent la tue lei.
Empurice amaije les tuens comandemenz, sur or e topaze.
Pur laquel chose à tuz les tuens comandemenz esteie adreciez; tute veie felunesse je haï.
Merveillus li tuen testimonie, Sire: empurice escerchad els la meie aneme.
Li esclairemenz de tes paroles enlumined, e entendement dune as petiz.
La meie buche aovri, e atrais mun espirit; kar les tuens comandemenz je desirowe.
Esguarde en mei, e merci aies de mei; sulunc le jugement des amanz le tuen num.
Les miens pas adrece sulunc le tuen parlement; que ne segnort à mei tute torcenerie.
Rachatemei des chalenges des humes, pur ce que je guarde les tuens comandemenz.
La tue face enlumine sur le tuen serf, e ensegnemei tes justificaciuns.
Eissemenz d'ewes demenerent li mien oil, pur ce que il ne guarderent la tue lei.
Justes ies, Sire, e dreiturers li tuens jugemenz.
Tu mandas justise les tuens testimonies, e la tue verited mult.
Defire me fist la meie envidie, pur ce que oblierent tes paroles li tuen enemi.
Fuins li tuens parlemenz fortment, e li tuens sers ama ice.
Juvenceals suije e sufisanz; les tues justificaciuns n'ai mie oblié.
La tue justise, Sire, justise en parmanableted; e la tue lei verited.
Tribulaciun e anguisse truverent mei; li tuen comandement mes purpens est.
Oelted li tuen testimonie en parmanableted; e entendement dune à mei, que je vive.
Je criai en tut mun cuer: exoimei, Sire; les tues justificaciuns requerrai.
Je criai à tei; salf me fai, pur ce que je guarde les tuens comandemenz.
Je devanci en maürted, e criai; en tes paroles suresperai.
Devancirent li mien oil à tei par matin, que je purpensasse les tuens parlemenz.
La meie voiz oï sulunc la tue misericorde, Sire; e sulunc le tuen jugement vivifiemei.
Aprismerent li parsuant mei à felunie; de la tue lei acertes luinz fait sunt.
Pruef iestu, Sire, e tutes les tues veies verited.
El comencement je conui de tes testimonies; kar en parmanableted tu fundas els.
Vei la meie humilited, e delivremei; kar la tue lei ne obliai.
Juge le mien jugement, e rachatemei; pur le tuen parlement vivifiemei.
Luinz est de peccheurs salud; kar les tues justificaciuns ne esquistrent.
Les tues misericordes multes, Sire; sulunc le tuen jugement vivifiemei.
Mult sunt chi parsiwent mei e travaillent mei; des tuens testimonies ne declinai.
Je vi les prevarianz, e defiseie; kar les tuens parlemenz ne guarderent.
Veies, kar les tuens comandemenz amai, Sire; en la tue misericorde vivifiemei.
Le cumencement de tes paroles, verited; en parmanableted tuit li jugement de la tue justise.
Li prince parsuirent mei en parduns, e des tues paroles crienst li miens cuers.
Je m'esledecerai sur les tuens parlemenz, sicume icil chi truevet multes espuilles.
Felunie je haï e refusai; la tue lei acertes je amai.
Set feiedes en jur loenge dis à tei, sur les jugemenz de la teie justise.
Multe pais as amanz le tuen num, e nen est à els escandle.
Je atendeie le tuen salvable, Sire, e tes comandemenz amai.
Guarda la meie aneme tes testimonies, e amad els fortment.
Je guardai tes comandemenz e les tuens testimonies; kar tutes les meies veies el tuen esguardement.
Aprismet la meie preiere el tuen esguardement, Sire; sulunc le tuen parlement dune à mei entendement.
Entred la meie preiere el tuen esguardement; sulunc le tuen parlement delivremei.
Forsmetrunt les meies levres loenge, cum tu ensegneras mei les tues justificaciuns.
Purnuncera ma langue le tuen parlement, kar tuit li tuen comandement oelté.
Seit faite la tue main que ele salved mei, kar les tuens comandemenz je eslis.
Je coveitai le tuen salvable, Sire, e la tue lei le mien purpensement est.
Vivrad la meie aneme e loera tei, e li tuen jugement averunt mei.
Je foliai sicume oeille chi perid; quier tun serf, Sire, kar les tuens comandemenz n'ai pas oblié.

A nostre Segnor, cum je esteie travaillié, criai; e il exoït mei.
Sire, delivre la meie aneme de levres felunesses e de langue tricheruse.
Que seit duné à tei, u que seit aposed à tei, à langue tricherresse?
Les sajettes del poant aguës, ot carbuns degasteurs.
Guai à mei! kar li miens cultivemenz purluigniez est; je habitai ot les habitanz Cedar; mult cultiveresse fud la meie aneme.
Ot icez chi haïrent pais, esteie paisibles; cum je parlowe à els, cumbateient mei en parduns.

Je levai mes oilz ès monz, dunt vendra ajude à mei.
La meie ajude del Segnor, chi fist ciel e terre.
Ne duinst en commociun le tuen pied, ne ne sumeilt chi guarde tei.
Astetei ne sumeillerad ne ne dormirad, chi guarde Israel.
Li Sire guarde tei, li Sire li tuens defendemenz, sur la main de la tue destre.
Par jur li soleilz ne brullerad tei, ne la lune par nuit.
Li Sire guarded tei de tut mal; guart la tue aneme li Sire.
Li Sire guart le tuen entrement e tun eissement, dès ore e desque en siecle.

Je m'esledeçai en icez choses chi dites sunt à mei: En la maisun nostre Segnor irums.
Estant esteient li nostre pied, en tes aitres, Jerusalem.
Jerusalem, laquele est edifiede sicume cited, de laquele la partie de li en ice medesme.
Kar iluec munterent lignedes les lignedes del Segnor, le testimonie Israel à regehir al num del Segnor.
Kar iluec sistrent sieges en jugement, sieges sur la maisun David.
Preiez les choses chi à pais sunt, Jerusalem, e abundance as amanz tei.
Seit faite pais en ta vertud, e abundance ès tues turs.
Pur les miens freres e mes prismes, parlowe pais de tei.
Pur la maisun del Segnor nostre Deu, je quis bones choses à tei.

A tei levai mes oilz, chi habites ès ciels.
Astetei sicume li oil de sers, ès mains de lur segnors.
Sicume li oil d'ancele ès mains de sa dame, eissi faitement li nostre oil al Segnor nostre Deu, desque il ait merci de nus
Merci aies de nus, Sire, merci aies de nus; kar mult sumes raempli de despisement.
Kar mult raemplide est la nostre aneme, reproce as abundanz, e despisement as orguillus.

Si pur ce nun que li Sire esteit en nus, die ore Israel; si pur ce nun que li Sire esteit en nus,
Cum s'esdreçowent humes en nus, par aventure vifs oussent degluti nus.
Cum iraisseit la fuirur d'els en nus, putcelestre ewe oust devoré nus.
Ewe trespassad la nostre aneme; putcelestre oust trespassede la nostre aneme ewe neient suffrable.
Beneeiz li Sire, chi ne dunad nus el pernement as denz d'icels.
La nostre aneme sicume passere delivre est del laz des veneurs; li laz est detriblez, e nus delivré sumes.
La nostre adjutorie el num del Segnor, chi fist ciel e terre.

Qui sei fident el Segnor, sicume li mont Syon; ne sera comoüd en parmableted, chi habited en Jerusalem.
Li mont en l'avirunement de lui; e li Sire en l'avirunement de sun pople, dès ore e desque en secle.
Kar il ne deguerpirad la verge des peccheurs sur la sort des justes; que nen estendent li juste à felunie lur mains.
Bien fai, Sire, as bons e as dreiturers de cuer.
Mais les declinanz en liemenz amerrad li Sire ot les ovranz felunie. Pais sur Israel.

En convertant li Sire la caitivited de Syon, fait sumes sicume conforted.
Tunc raempliz est de joie la nostre buche, e la nostre langue de esledecement.
Lores dirrunt entre les genz: Magnifiad li Sire à faire ot els.
Magnifiad li Sire à faire ot nus; fait sumes esledeçanz.
Convertis, Sire, la nostre caitivited, sicume ewe en austre.
Cil chi sement en lermes, en esledecement cuillent.
Alanz alowent e plurowent, enveianz lur semences.
Mais venanz vendrunt ot esledecement, portant lur manuedes.

Si nostre Sire ne edifierad la maisun, en vain travaillerent chi edifient li.
Si li Sire ne guarderad la cité, en vain veilled chi guarde li.
Vaine chose est à vus devant lumiere lever; levez puis que vus serreiz, chi mangiez pain de dolur.
Cum il dunrad à ses amez somne; astetei l'eredité del Segnor, luier del filz, fruit de ventre.
Sicume sajettes en la main de poant, eissi faiterement li fil des escus.
Beneurez li huem chi aemplirad sun desiderie d'elsmedesmes; ne sera confundu cum il parlera à ses enemis en la porte.

Beneuré tuit icil chi criement nostre Segnor, chi vunt ès veies de lui.
Travailé de tes enemis, kar tu mangeras; beneurez ies, e bien sera à tei.
La tue feme sicume viz abundant, ès lez de la tue maisun.
Li tuen fil sicume li plançun des olives, en l'avirunement de la tue table.
Astetei eissi sera beneeiz li huem, chi crient nostre Segnor.
Benedie à tei li Sire de Syon, e veies les biens de Jerusalem tuz les jurz de la tue vie.
E veies les filz de tes filz, pais sur Israel.

Soventes fiedes escumbatirent mei dès la meie juvente, die ore Israel.
Sovent escumbatirent mei dès la meie juvente; acertes ne porent à mei.
Sur mun dos favricherent li peccheur; purluignerent lur felunie.
Li Sire justes trenchera les cerviz des peccheurs; seient confundu e tresturné ariere, tuit chi haïrent Syon.
Seient fait sicume fain de maisuns, lequel, ainz que seit arachié, assecha;
Delquel ne aemplira sa main chi seira, e sun sain chi les manuedes coildra.
E ne distrent chi trespassowent: La beneiçun nostre Segnor sur vus; nus beneisquimes à vus del num del Segnor.

Des parfundeces je criai à tei, Sire; Sire, exoi la meie voiz.
Seient faites tes oreilles entendanz, en la voiz de la meie preiere.
Si tu les felunies esguarderas, Sire; Sire, chi sustendra?
Kar envers tei pardunance est; e pur la tue lei sustinc tei, Sire.
Sustint la meie aneme en la parole de lui, esperad la meie aneme el Segnor.
De la guarde matinele desque à nuit, espeire Israel el Segnor.
Kar envers le Segnor misericorde, e plenteive ot lui redempciun.
E ilmedesme rachatera Israel, de tutes les felunies de lui.

Sire, nen est exalcé li miens cuers, ne ne sunt eslevé li mien oil.
Ne nen alai en granz choses, ne en merveilluses choses sur mei.
Si je neient humelement senteie; mais exalçai la meie aneme.
Sicume li alaitiez de sa mere, eissi seit guerredunance en la meie aneme.
Espeire Israel el Segnor, dès ore e desqué en siecle.

Remembre, Sire, de David e de tute la suaturne de lui;
Sicume il jurad al Segnor, vot voad al Deu de Jacob;
Si je enterrai el tabernacle de ma maisun, si je munterai el lit de mun repos;
Si je dunrai somne à mes oilz, e à mes palpebres dormitaciun,
E repos as miens tens; desque je truisse liu al Segnor, tabernacle al Deu de Jacob.
Astetei nus odimes iceles choses en Effrata; nus truvames li ès camps de la selve.
Nus enterrums en sun tabernacle, nus aorerums el liu ù esturent li pied de lui.
Esdrecetei, Sire, el tuen repos, tu e l'arche de la tue sanctificaciun.
Li tuen proveire seient vestud de justise, e li tuen saint s'esledecent.
Pur David tun serf, ne desturner la face de tun Crist.
Jurad nostre Sire à David verited, e ne decevera lui; del fruit de tun ventre poserai sur le tuen siege.
Si guarderunt li tuen fil mun testament, e mes testimonies icez que je ensegnerai els;
E li fil d'els desque en secle, serrunt sur le tuen siege.
Kar eslist li Sire Syon; eslist li en possessiun à sei.
Icest mien repos en siecle de secle; ici habiterai, kar je eslis li.
La vedve de lui beneissanz beneistrai; les suens povres saulerai de pains.
Les sacerdotes de lui vestirai del salvable, e li suen saint par esledecement s'esledecerunt.
Iluec forsmerrai la corne David; aprestai luiserne à mun Crist.
Les enemis de lui vestirai de confusiun; mais sur luimedesme florirad la meie sanctificaciun.

Astevus cume bone chose e cum delitable chose est habiter freres en un!
Sicume li ugnemenz el chief, lequel descendit en barbe, la barbe Aaron;
Lequel descendit en l'urle de sun vestement, sicume la rosede de Hermon, chi descendit el mont de Syon.
Kar iluec manda li Sire beneiçun, e vie desque en secle.

Astevus ore beneisseiz le Segnor, tuit li serf nostre Segnor;
Chi estez en la maisun del Segnor, ès aitres de la maisun nostre Deu.
En nuiz eslevez voz mains en saintes choses, e beneisseiz nostre Segnor.
Benedie tei li Sire de Syon, chi fist ciel e terre.

Loez le num del Segnor, loez, serf, nostre Segnor.
Chi estez en la maisun del Segnor, ès aitres de la maisun nostre Deu.
Loez nostre Segnor, kar bons est li Sire; cantez al num de lui, kar suef est.
Kar Jacob eslist à sei li Sire, Israel en possessiun à sei.
Kar je conui que granz est li Sire, e li nostre Deus devant tuz deus.
Tutes choses que unques volt, nostre Sire fist en ciel e en terre, en mer e en tuz abysmes.
Forsmenanz nues de la foraineted de terre, fuildres en pluvie fist.
Chi forsmeine les venz de ses tresors; chi ferit les choses premier engendredes d'Egypte, de hume desque à beste.
Forsmenad signes e merveilles el milliu de tei, Egypte, en Pharaon e en tuz les sers de lui.
Chi ferit multes genz, e ocist forz reis;
Seon le rei des Amorriens, e Og le rei de Basan, e tuz les regnes de Chanaan;
E duna la terre d'els heredited, heredited Israel, à sun pople.
Sire, li tuens nums en parmanableted, Sire; le tuen remembrable en generacion e generaciun.
Kar jugerad li Sire sun pople, e en ses sers depreiera.
Les idles des genz argent e or, ovres des mains d'umes.
Buche unt, e ne parlerunt; oilz unt, e ne verrunt.
Oreilles unt, e ne orrunt; ne acertes n'est espiriz en la buche d'icels.
Semblant à els seient fait cil chi funt iceles choses, e tuit chi sei fident en els.
La maisun Israel, beneisseiz à nostre Segnor; la maisun Aaron, beneisseiz le Segnor.
La maisun Levi, beneisseiz al Segnor; chi cremez nostre Segnor, beneisseiz al Segnor.
Benedeiz li Sire de Syon, chi habited en Jerusalem.

Regehisseiz à nostre Segnor, kar il est bons; kar en parmanableted la misericorde de lui.
Regehisseiz al Deu des deus.
Regehisseiz al Segnor des segnors;
Chi fait merveilles granz sols;
Chi fist les ciels en entendement;
Chi ferma la terre sur ewes;
Chi fist granz luminaries,
Le soleil en la podested del jur,
La lune e les esteiles en la podested de la nuit;
Chi ferit Egypte, ot les premier engendredes choses d'els;
Chi forsmenad Israel del milliu d'els,
En main poante e halt braz;
Chi devisad la Ruge mer en divisiuns,
E forsmenad Israel par le milliu de li,
E escust Pharaon e la vertud de lui en la Ruge mer;
Chi tresmena sun pople par le desert;
Chi ferit granz reis;
E ocist forz reis,
Seon, le rei des Amorriens,
E Og, le rei de Basan;
E duna la terre d'icels heredited,
Heredited à Israel, sun serf;
Kar en la nostre humilited, remembrere fud de nus;
E raeinst nus des noz enemis;
Chi dune viande à tute car.
Regehisseiz al Deu del ciel,
Regehisseiz al Segnor des segnors; kar en parmanableted la misericorde de lui.

Sur les flums de Babilone, iluec seimes e plorames, dementres que nus recordiums de Syon.
Es salz els milliu de li, suspendimes noz organes.
Kar iluec demanderent nus, chi chaitis menerent nus, paroles de canz;
E chi menerent nus: Loenge cantez à nus, des canz de Syon.
Cument canterumnus le cant del Segnor en estrange terre?
Si je oblierai tei, Jerusalem, à obliance seit dunée la meie destre.
Aerde la meie langue as meies jodes, si mei ne rememberra de tei;
Si je ne proposerai Jerusalem el cumencement de la meie ledece.
Remembrere seies, Sire, des filz Edom, el jur de Jerusalem;
Chi dient: Voidez, voidez, desque al fundament en li.
Fille de Babilone caitive; beneurez chi redunrad à tei la tue gueredunance, laquele tu regueredunas à nus.
Beneurez chi tendra, e esgenera les tues enfanz à la pierre.

Je regehirai à tei, Sire, en tut mun cuer; kar tu oïs les paroles de la meie buche.
En l'esguardement des angeles canterai à tei; aorerai al tuen saint temple, e regehirai al tuen num,
Sur la tue misericorde e la tue verited; kar tu magnifias sur tute chose le tuen saint num.
En quelquunques jur je apelerai tei, exoimei; tu multiplieras en la meie aneme vertud.
Regehissent à tei, Sire, tuit li rei de terre, kar il oïrent tutes les paroles de la tue buche;
E cantent ès veies del Segnor, kar grande est la glorie de nostre Segnor.
Kar halz est li Sire, e les humeles choses resguarde, e les haltes choses de luinz conuist.
Si je irai el milliu de tribulaciun, tu vivifieras mei; e sur l'ire de mes enemis estendis la tue main, e salf me fist la tue destre.
Li Sire regueredurrad pur mei; Sire, la tue misericorde en siecle; les ovres de tes mains ne despises.

Sire, tu provas mei e coneus mei; tu coneus ma sessiun e la meie resurrectiun.
Tu entendis les meies cogitaciuns de luinz; la meie sente e le mien funel tu trachas.
E tutes les meies veies tu purveis; kar nen est parole en la meie langue.
Astetei, Sire, tu cuneus trestutes les deraines choses e les ancienes; tu formas mei, e posas sur mei la tue main.
Merveilluse faite est la tue science de mei; confortede est, e ne porrai à li.
U iraije del tuen espirit? e quel part de la tue face fuirai?
Si je munterai el ciel, tu iluec ies; si je descendrai en enfer, tu ies.
Si je prendrai mes pennes par matin, e habiterai ès derainetez de la mer;
Acertes iluec la tue main demerramei, e tendra mei la tue destre.
E je dis: Putcelestre teniebres decalcherunt mei; e nuit le mien enluminement, ès meies delices.
Kar tenebres ne serunt obscuredes de tei, e la nuit sicume li jurz sera elluminede; sicume les tenebres de lui, eissi e la lumiere de lui.
Kar tu pursesis mes rains; receus mei del ventre ma mere.
Je regehirai à tei, kar espowentablement ies magnifiez; merveilluses sunt les tues ovres, e la meie aneme conuistra mult.
Nen est repost la meie buche de tei, laquele tu fesis en repostaille; e la meie sustance ès dedezainetez de terre.
La meie imperfectiun virent li tuen oil, e el tuen livre tuit serunt escrit; jur serunt formé, e nuls huem en els.
Mais à mei mult sunt honored li tuen ami, Deus; mult est confortée la maistrie d'els.
Je denumberrai els, e sur gravele serunt multiplié; je m'esdreçai, e uncore sui ot tei.
Si tu ocirras, Deus, peccheurs; hume de sans, desturnez de mei;
Kar vus dites en cogitaciun: Receivent en vanited lur citez.
Dum ne haïje, Sire, cels chi haïrent tei, e sur tes enemis defiseie?
Par parfite haenge haeie els; enemi fait sunt à mei.
Provemei, Deus, e sace mun cuer, demandemei e conuis les meies sentes.
E veies si veie de felunie en mei est, e demeinemei en veie parmanable.

Delivremei, Sire, de mal hume; de hume torcenus delivremei;
Chi penserent felunies en lur cuer; tute jur establirent batailles.
Aguiserent lur langue sicume serpenz; venim de serpenz suz les levres d'els.
Guardemei, Sire, de la main de peccheur, e de feluns humes delivremei.
Chi penserent à suplanter les miens pas, repostrent li orguillus laz à mei;
E funels establirent en laz, de juste l'eire escandle poserent à mei.
Je dis al Segnor: Li miens Deu iestu; exois, Sire, la voiz de la meie deprecaciun.
Sire, Sire, vertud de la meie salud; tu enumbras sur mun chief en jur de bataille.
Ne livrer mei, Sire, de mun desiderie à peccheur; il penserent contre mei, ne deguerpir mei, que par aventure ne seient exalcé.
Le chief del avirunement d'icels; li travalz de lur levres coverrad els.
Carrunt sur els carbuns, en fu degeteras els; en miserie ne parmaindrunt.
Huem genglere ne sera adrecé en terre; hume torcenus mals prendrunt en peril.
Je conui que fera li Sire jugement des suffraitus, e venjance des povres.
Mais nequedent li juste rejehirunt al tuen num; e habiterunt li dreiturer ot tun vult.

Sire, je criai à tei, exoimei; entent à la meie voiz, cum je crierai à tei.
Seit adrecede la meie oreisun sicume encens eltuen esguardement; l'eslevement de mes mains vespertinel sacrifise.
Pose, Sire, guarde à la meie buche, e us d'avirunement à mes levres.
Ne decliner mun cuer en paroles de malice, à excuser excusaciuns en pecchez
Ot humes ovranz felunie; e ne communierai ot les esliz d'els.
Castiera mei li juste en misericorde, e encrepera mei; olie acertes de peccheur ne encraissera le mien chief.
Kar uncore nedes la meie oreisun ès bien ploudes choses d'icels; devoré sunt dejuste la pierre li jugeeur d'els.
Il orrunt les meies paroles, kar il podeient; sicume craisse de terre forsmise est sur terre.
Departi sunt noz os dejuste enfer; kar à tei, Sire, Sire, li mien oil; en tei esperai, ne tolges la meie aneme.
Guardemei del laz lequel il establirent à mei, e des escandles des ovranz felunie.
Carrunt el reteneil de lui li peccheur; senglement suije desque je trespasse.

Par la meie voiz à nostre Segnor criai; par la meie voiz le Segnor depreiai.
Je espant en l'esguardement de lui la meie oreisun, e la meie tribulaciun devant luimedesme purnunz.
En defisant de mei mun espirit, e tu coneus les meies sentes.
En iceste veie laquele je alowe, repostrent laz à mei.
Je esguardowe à destre, e vedeie; e ne esteit chi coneust mei.
Perit fuie de mei, e nen est chi requere la meie aneme.
Je criai à tei, Sire, je dis: Tu ies la meie esperance, la meie partie en la terre des vivanz.
Entent à la meie deprecaciun; kar humilié sui mult.
Delivremei des parsuanz mei; kar conforted sunt sur mei.
Forsmeine de guarde la meie aneme à regehir al tuen num; mei atendent li juste, desque tu regueredunges à mei.

Sire, exoi la meie oreisun; ot tes oreilles receif la meie priere; en ta verited exoimei en la tue justise.
E ne entrer en jugement ot tun serf; kar ne sera justifié el tuen esguardement chesquuns vivanz.
Kar parsuit li enemis la meie aneme; humilia en terre la meie vie.
Aload mei en oscurtez sicume les morz de secle; e anguissiez est li miens espiriz, en mei turbez est li miens cuers.
Remembrere fui des jurz anciens, je purpensai en tutes les tues ovres; ès faiz de tes mains purpensowe.
Espandi mes mains à tei, la meie aneme sicume terre sanz ewe à tei;
Ignelment exoimei, Sire; defist li miens espiriz. Ne desturner la tue face de mei; e semblanz serai as descendanz en fosse.
Oïde fai à mei par matin la tue misericorde; kar en tei esperai.
Coneude fai à mei la veie en laquele je voise; kar à tei levai la meie aneme.
Delivremei de mes enemis, Sire, à tei fui; ensegnemei à faire la tue volunted, kar li miens Deus iestu.
Li tuens bons espiriz demerra mei en terre dreituriere; pur le tuen num, Sire, vivifierasmei en la tue oelted.
Tu forsmerras de tribulaciun la meie aneme; e en la tue misericorde deperdras les miens enemis.
E perdras tuz chi travaillent la meie aneme; kar je sui li tuens sers.

Beneeiz li Sire li miens Deus, chi enseigne les meies mains à guerre, e mes deiz à bataille;
La meie misericorde e li miens refuges, li miens receverre e li miens delivrere;
Li miens defenderre, e en luimedesme esperai; chi suzmet mun pople suz mei.
Sire, quel chose est huem, que tu tei fesis conuistre à lui? u li filz d'ume, que tu recuntes lui?
Huem à vanited semblanz faiz est; li jur de lui sicume umbre trespassent.
Sire, encline tes ciels e descent; toche les monz, e il fumerunt.
Fuildre resplendissement, e departiras els; forsmet tes sajettes, e conturberas els.
Forsmet la tue main de haltece; ostemei e delivremei de multes ewes, e de la main des filz estranges;
La buche desquels parlad vanited, e la destre d'icels destre de felunie.
Deus, novel cant je canterai à tei, en saltier de dis cordes canterai à tei.
Chi dunes salud à reis, chi raensis David tun serf de maligne glaive, delivremei.
E delivremei de la main des filz estranges, la buche desquels parlad vanited; e la destre d'els, destre de felunie;
Li fil desquels sicume novels plantemenz, en lur juvente.
Les filles d'icels composedes; avirun ornedes sicume semblance de temple.
Les celiers d'els plains, forsmetanz de cest en icel.
Les oeilles d'els fedunuses, abundanz en lur eissemenz; li buef d'els cras.
Nen est trebuc de maisere, ne trespassement, ne clamur ès places d'els.
Beneuré distrent le pople à qui icez choses sunt; beneuré li poples delquel li sire est li suens Deus.

Je exalcerai tei, Deus li miens Deus, e beneistrai al tuen num en secle, e en siecle de secle.
Par sengles jurz beneistrai à tei; e loerai le tuen num en siecle, e en secle de secle.
Granz est li Sire e mult loable, e de la grandece de lui nen est fins.
Generaciuns e generaciuns loerad les tues ovres, e la tue potence purnuncerunt.
La grandece de glorie de la tue saintedé parlerunt, e les tues merveilles recunterunt.
E la vertud des tuens espowentables dirrunt, e la tue grandece recunterunt.
La memorie del abundance de la tue suatume forsmetrunt, e par la tue justise s'esledecerunt.
Merciere e merciables li Sire, suffranz e mult merciables.
Suefs li Sire à trestuz, e les miseraciuns de lui sur tutes les sues ovres.
Regehissent à tei, Sire, tutes les tues ovres, e li tuen saint beneient à tei.
La glorie del tuen regne dirrunt, e la tue potence parlerunt;
Que coneude facent as filz d'umes la tue potence, e la glorie de la grandece del tuen regne.
Le tuen regne regne de tuz secles, e la tue dominaciun en tute generaciun e generaciun.
Fedeilz li Sire en tutes ses paroles, e sainz en tutes ses ovres.
Esleved li Sire tuz chi trebuchent, e esdreced tuz esgenez.
Li oil de tuz en tei espeirent, e tu dunes la viande d'els en tens covenable.
Tu aovres la tue main, e emples chesquune beste de beneiçun.
Justes est nostre Sire en tutes ses veies, e sainz en trestutes ses ovres.
Pruef est li Sire à tuz apelanz lui, à trestuz apelanz lui en verited.
La volunted des cremanz sei fera, e la preiere d'els exorra, e sals fera els.
Guarde li Sire trestuz amanz sei, e tuz peccheurs deperdra.
La loenge del Segnor parlerad la meie buche; e benedie tute car al saint num de lui en siecle, e en secle de secle.

Lode, la meie aneme, nostre Segnor; je loerai le Segnor en ma vie, je canterai al mien Deu cume lunghement je serai.
Ne voilez fider en princes, ne ès filz d'umes esquels nen est salud.
Eistrad li espiriz de lui, e revertirad en sa terre; en icel jur perirunt tutes les cogitaciuns d'els.
Beneurez alquel li Deus de Jacob est li ajuere de lui, l'esperance de lui, el Segnor, sun Deu; chi fist ciel e terre, mer e tutes les choses chi en els sunt;
Chi guarde verited en siecle, fait jugement as suffranz torcenurie, dunet viande as fameillanz.
Li Sire desliet les embuiez, li Sire enlumined les cius.
Li Sire esdrece les esgenez, li Sire adreced les justes.
Li Sire guarde les adventiz, orfenin e vedve receverad, e les veies des peccheurs deperdra.
Li Sire regnerad en siecles, li tuens Deus, Syon, en generaciun e generaciun.

Loez nostre Segnor, kar il est bons salme; à nostre Deu seit delitable e bele loenge.
Edifianz Jerusalem li Sire; les departemenz d'Israel assemblera.
Chi sained les detriblez de cuer, e lied les detriblemenz d'els.
Chi numbre la multitudine des esteilles, e à tuz els apeled nums.
Granz est nostre Sire, e granz la vertud de lui; e de la sue sapience nen est numbre.
Recevanz les suefs nostre Sire; humilianz acertes les peccheurs desque à terre.
Cantez al Segnor en confessiun; cantez à nostre Deu en harpe;
Chi covre le ciel de nues, e aprested à la terre pluvie;
Chi avant meined ès monz fein, e herbe al servage d'umes;
Chi dune as jumenz lur viande, e as pulcins des cors apelanz lui.
Neient en fortece de chaval volunted aurad, ne en estives d'ume bien ploude chose sera à lui.
Bien ploude chose est al Segnor sur les cremanz lui, e en icels chi espeirent sur la misericorde de lui.

Lode, Jerusalem, le Segnor; lode tun Deu, Syon.
Kar il confortad les seredures de tes portes, beneisquit les tuens filz en tei.
Chi posad tes fins pais, e de craisse de frument sazied tei.
Chi enveied sun parlement à la terre; ignelment curt la parole de lui.
Chi dune neif sicume laine, nublece sicume cendre esparpeilled.
Il enveie sun cristal sicume morsels; devant la face del freit de lui chi sustendra?
Forsmetrad sa parole, e remetra iceles choses; sufflerad li espiriz de lui, e decurrunt les ewes.
Chi annunce la sue parole à Jacob, justises e ses jugemenz à Israel.
Ne fist issi faitement à tute gent, e ses jugemenz ne manifestad à els.

Loez le Segnor des ciels, loezlui ès halteces.
Loezlui, tuit li suen angele; loezlui, tutes les vertuz de lui.
Loezlui, soleil e lune; loezlui, tutes esteilles e lumiere.
Loezlui, ciel des ciels; e les ewes chi sur les ciels sunt loent le num del Segnor.
Kar il dist, e fait sunt; ilmedesme manda, e cried sunt.
Il establit iceles choses en siecle, e en secle de secle; comandement posad, e n'el trespasserad.
Loez le Segnor de terre, draguns e tuit abysme;
Fus, gresille, neif, glace, espiriz de tempestez, lesquels choses funt la parole de lui;
Monz e tuit tertre, fust fruitifiable e tuit cedre;
Bestes e tuit almaille, serpenz e oisels empennez;
Li rei de terre e tuit pople, li prince e tuit li jugeur de terre;
Li juvencel e les virgines, li vieil ot les juignurs, lodent le num del Segnor; kar exalciez est li nums de lui sol.
La confessiun de lui sur ciel e terre, e exalcerad la corne de sun pople.
Loenge à tuz les sainz de lui; as filz Israel, al pople aprismant à sei.

Cantez al Segnor novel cant, la loenge de lui en l'iglise des sainz.
Esledest Israel en icelui chi fist lui, e les filles de Syon esledecent en lur rei.
Lodent le num de lui en carole; en tympane e saltier cantent à lui.
Kar bien ploude chose est al Segnor en sun pople, e exalcerad les suefs en salud.
Esjorrunt li saint en glorie, esledecerunt en lur liz.
Les esledecemenz Deu el guitrun d'els, e espedes dutus en lur mains;
A faire venjance ès genz, encrepemenz en poples;
A alier les reis d'els en buies, e les lur nobles en liens ferrins,
Que facent en els jugement escrit; iceste glorie est à tuz les sainz de lui.

Loez nostre Segnor en ses sainz, loezlui el firmament de la vertud de lui.
Loezlui en ses vertuz, loezlui sulunc la multitudine de la sue grandece.
Loezlui en suen de buisine, loezlui en saltier e harpe.
Loezlui en tympane e choro, loezlui en cordes e organo.
Loezlui en cymbles bien sonanz, loezlui en cymbles de ledece; chescuns espiriz loed nostre Segnor.

Je regehirai à tei, Sire, kar iriez ies à mei; convertide est la tue fuirur, e confortas mei.
Astetei Deus li miens salvere, fiançusement ferai, e ne crendrai;
Kar la meie fortece e la meie loenge li Sire, e faiz est à mei en salud.
Vus espucerez ewes en joie des fontaines del salvedur, e dirrez en icel jur: Regehissez al Segnor, e apelez le num de lui.
Coneudes faites en poples les sues adinvenciuns; remembrez que halz est li nums de lui.
Cantez al Segnor, kar grantment fist; annuncez iceste chose en tute terre.
Esledece e lode, habitaciun de Syon; kar granz el milliu de tei li sainz Israel.

Je dis en la meieneted de mes jurz: Je irai as portes d'enfer.
Je quis la remasille de mez anz; je dis: Ne verrai Damnedeu en la terre des vivanz.
Ne esguarderai hume en ultre, e habiteur de repos.
La meie generaciuns toleite est, e desturnede est de mei, ensement cume tabernacle de pastur.
Trenchede est ensement cum de teissant la meie vie; dementres uncore que je ordisseie, suztrençad mei; dès le matin desque al vespre feniras mei.
Je esperowe desque al matin, ensement cume leuns issi detribla trestuz les miens os.
Dès le matin desque al vespre feniras mei; sicume pulcin d'arunde issi crierai, purpenserai sicume columbe.
Atenevid sunt li mien oil, esguardanz en haltece.
Sire, force je suffre; respont pur mei. Que dirai, u chi respondra à mei, quant jemedesme le fis?
Je repurpenserai tuz les miens ans en amertume de la meie aneme.
Sire, si issi est vescud, e en tels choses la vie de mun espirit, tu castieras mei. Astetei en pais la meie amertume trèsamere;
Tu acertes delivras la meie aneme qued ele ne perisist, tu degetas ariere tun dos tuz les miens pecchez.
Kar enfers ne regehirad à tei, ne mort ne loerad tei; ne atendrunt chi descendent en fosse la tue verited.
Vivanz vivanz il regehirad à tei, sicume nedes je hoi; li pere as filz coneude fera la tue verited.
Sire, salf me fai, e noz salmes nus canterums par trestuz les jurz de nostre vie en la maisun del Segnor.

Esledeçad li miens cuers el Segnor, e exalcez est mis cuers el mien Deu.
Essamplide est la meie buche sur mes enemis; kar je m'esledeçai el tuen salvable.
Nen est sainz sicume est li Sire; kar nen est altre estre tei, e nen est forz sicume nostre Deus.
Ne voillez multiplier à parler haltes choses, glorianz.
Desseivrent viez choses de vostre buche; kar Deus de sciences est Sire, e à lui sunt aprestedes cogitaciuns.
Li arc des forz surmuntez est, e li enferm ceint sunt de force.
Raemplid premerainement, sei aloerent, e li fameillus sauled sunt,
Desque la barhaine enfantad plusurs; e icele chi mult filz aveit, enfermede est.
Li Sire mortified e vivified, demeine à enfers e rameined.
Li Sire fait povre e enrichist, humilied e suzleved.
Esdreçanz de puldre le besuignus, e de ordeure esleved le povre;
Que il seced ot princes, e solier de glorie tienged;
Kar al Segnor sunt li carne de terre, e posad sur els le cercle.
Les piez de ses sainz guarde, e li felun en tenebres sei taisirunt; kar en sa fortece ne serad esforcez huem.
Le Segnor crendrunt li adversarie de lui, e sur elsmedesmes ès ciels tonerad.
Li Sire jugerad les fins de terre, e dunra emperie à sun rei, e exalcerad la corne de sun Crist.

Cantums al Segnor, kar gloriosement magnifiez est; caval e le muntedur degeta en la mer.
La meie fortece e la meie loenge est li Sire, e faiz est à mei en salud.
Icist li miens Deus, e je glorifierai lui; li Deus de mun pere, e exalcerai lui.
Li Sire ensement cume huem cumbatere, trestut poanz li nums de lui. Les curres de Pharaon e le ost de lui degetad en la mer.
Li eslit prince de lui suzplungied sunt en la mer Ruge; li abysme covrirent els, descendirent en la parfundece sicume pierre.
La tue destre, Sire, magnifiede est en fortece; la tue destre, Sire, ferit l'enemi, e en la multitudine de ta glorie deposes les miens adversaries.
Tu enveias la tue ire, laquele devorad els sicume stuble; en l'espirit de la tue fuirur asembledes sunt ewes.
Estut unde decuranz, assembled sunt li abisme en mi la mer.
Dist li enemis: Je parsiwerai e comprendrai, deviserai despoilles, serad aemplide la meie aneme.
Je trairai mun glaive, ocirrad els la meie main.
Sufflad li tuens espiriz, e covrit els la mer, suzplungied sunt sicume plum en fortes ewes.
Liquels est semblanz à tei ès forz, Sire? liquels est semblanz à tei, fait granz en saintedé, espowentables e loubles e faisanz merveilles?
Tu estendis ta main, e devorad els la terre.
Duitre fus en misericorde al pople, lequel tu raeinsis;
E portas lui en la tue fortece al tuen saint habitacle.
Munterent li pople, e iried sunt; dolurs purtindrent li habitedur de Filistiim.
Lores conturbé sunt li prince de Edom, les forz de Moab purtint crieme; enredirent tuit li habitedur de Chanaan.
Embrive sur els crieme e poür, en la grandece de tun braz;
Seint fait neient movables sicume pierre, desque trespass li tuens poples, Sire, desque trespass icist li tuens poples, lequel tu purfesis.
Tu enz merras els e planteras el mont de la tue erited, el tuen mult ferm habitacle, lequel tu ovras, Sire;
Le tuen saintuarie, Sire, lequel fermerent les tues mains. Li Sire regnad en parmanableted e ultre.
Entrez est acertes li cavaillers Pharao, ot curres e ot cavalers en la mer, e ramenad sur els li Sire les ewes de la mer;
Mais li fil Israel alerent par sechece el milliu de li.

Sire, je oï la tue oiance, e criens.
Sire, la tue ovre, en milliu d'ans vivifieli.
El milliu d'ans coneud feras; cum tu iriez seras, de misericorde recorderas.
Deus del soleire vendra, e li sainz del mont Faran;
Covrit les ciels la glorie de li, e de sa loenge pleinne est la terre.
La splendur de lui sicume lumiere serad, cornes en ses mains.
Iluec reposte est la fortece de lui, devant sa face irad la mort.
E istrad li diables devant les piez de lui. Estut e mesurad la terre.
Esguarda, e desliad les genz; e detriblé sunt li mont del siecle.
Encurvé sunt li tertre del mont, des eires de la parmanableted de lui.
Pur felunie je vi les herberges d'Ethiopie, serunt turbedes les pels de la terre de Madian.
Que dunc en flums estu iriez, Sire? u en flums la tue fuirur? u en mer la tue indignaciun?
Chi munteras sur tes cavals, e li tuen car salvaciun.
Esdreçanz esdreceras tun arc, les seremenz as lignedes lesquels tu parlas.
Les fluez de terre tu descireras; virent e dolurent li mont; li gurz des ewes trespassad.
Dunad li abysme sa voiz, altece ses mains levad.
Li soleilz e la lune esturent en lur habitacle, en la lumiere de tes sajettes irunt, en la splendur de la tue fuildrante hanste.
En fremissement decalcheras la terre, en fuirur esbaïras les genz.
Eissuz ies à la salud de tun pople, en salud ot tun Crist.
Tu feris le chief de la maisun de felun, denudas le fundament desque al col.
Tu maldisis as sceptres de lui, les chiés de ses cumbatedurs, as venanz sicume esturbeillun à deperdre mei.
L'esjoïssement d'els, sicume de celui chi devore le povre en repostaille.
Veie fesis en la mer à tes cavals, en palud de multes ewes.
Je oï e conturbez est li miens ventre; de voiz tremblerent mes levres.
Entred purreture ès miens os, e desuz mei esbuillissed.
Pur ce que je me repose el jur de tribulaciun, e que je munte al nostre aceint pople.
Le fier acertes ne flurirad, e ne sera germe ès vignes.
Mentirad l'ovre del olive, e li camp ne aporterunt viande.
Sera trenchie del berzil beste, e ne serad arment ès creces.
Je acertes el Segnor esjorrai, e m'esledecerai en Deu le mien salvedur.
Deus li Sire la meie fortece, e poserad mes piez sicume de cers.
E sur les meies halteces demerra mei li venquere en salmes cantant.

Oez, ciels, quels choses je parol; oied la terre les paroles de la meie buche.
Creissed en pluvie la meie doctrine, decurge sicume rosede le mien parlement.
Enssement cume pluvie sur herbe, e sicume gutes sur herbes; kar le num del Segnor je apelerai.
Dunez grandece à nostre Deu; les ovres Deu sunt parfaites, e tutes les veies de lui jugemenz.
Deus est fedeilz e sanz tute felunie, li justes e li dreiturers. Peccherent à lui, e neient li fil de lui en ordeures.
Generaciuns felunesse e perverse, renztu dunc icez choses al Segnor, fol pople e nunsavanz?
Dum n'est icilmedesme tis pere, chi pursist tei, e fist e criad tei?
Remembre des jurz anciens, purpense les sengles generaciuns.
Demande tun pere, e il annuncerad à tei; les tuens majurs, e dirunt à tei.
Quant departeit li Altisme les genz; quant il dessevrad les filz Adam,
Establit les termes des poples, juste le numbre des filz Israel.
La partie acertes del Segnur li suens poples; Jacob li funels de la sue heredited.
Il truvad lui en terre desertede, en liu de hisdur, e guaste soltiveted;
Envirun menad lui, e ensegnad, e guarda sicume la purnele de sun oil.
Sicume li aigles purvocanz à voler ses pulcins, e sur els volitanz,
Espandit ses eles, e prist els, e portad en ses escables.
Li Sire sols fud duitre de lui, e ne esteit ot lui deus estrange.
Establit lui sur halte terre, que il manjast les fruiz des cams;
Que il suçast miel de pierre, e olie de mult dure roche;
Bure de arment e lait de oeilles, ot la craisse d'aignels e des multuns as filz Basan;
E les bucs ot la moule de frument, e le sanc de grape beust trèscler.
Encraissiez est li amez, e recalcitrad; encraissiez, enssaimez, essampliz,
Il deguerpit Deu sun faitur, e dessevra sei de Deu le suen salvable.
Purvocherent lui en deus estranges, e en abominaciuns à iracundie commoürent.
Il sacrifierent à diables, e neient à Deu, as deus lesquels il ne conuisseient.
Novel e frescissanz vindrent, lesquels ne coltiverent li pere d'els.
Deu chi tei engendra deguerpisis, e oblias le Segnor tun creatur.
Vit li Sire, e à iracundie commoüz est; kar purvocherent lui li suen fil e ses filles.
E dist: Je repundrai la meie face d'els, e esguarderai les derainetez d'els;
Kar la generaciuns est purverse, e neient fedeil li fil.
Ilmedesme mei purvocherent en icelui chi ne esteit Deus, e entarierent en lur vanitez.
E je purvocherai els en icelui chi nen est poples, e en fole gent entarierai els.
Fus est espris en la meie fuirur, e ardra desque as derainetez d'enfer;
E devorerad la terre ot sun germine, e les fundamenz des monz ardra.
Je assemblerai sur els males choses, e les meies sajettes aemplirai en els.
Serunt deguasted par fain, e devorerunt els oisels par mult amer mors.
Denz de bestes enveierai en els, ot fuirur des traianz sur terre, e des rampanz.
Defors guasterad els glaive, e dedenz poür, juvencel ensembledement e virgine, le alaitant ot vieil hume.
E je dis: U suntil? Cesser ferai de humes la memorie d'icels.
Mais pur l'ire de lur enemis purlugnai; que par aventure ne s'enorguillissent lur enemi,
E disissent: La nostre main est halte, e neient li Sire fist tutes icez choses.
La genz sanz conseil est e sanz cuintise; lameie volunted soüssent e entendissent, e les derainetez purveissent.
Cum faiterement parsueit uns mil, e dui cachassent dis milliers?
Dum n'est pur ice que lur Deus vendit els, e li Sire conclut els?
Neient acertes est li nostre Deus sicume li deus d'icels, e li nostre enemi sunt jugedur;
De la vigne des Sodomiens la vigne d'icels, e des suzciteains de Gomorre;
La grape d'icels grape de fiel, e raisimet mult amer.
Fiel de draguns le vin d'icels, e venim de serpenz neient sanable.
Dum ne sunt icez choses repostes envers mei, e signez en mes tresors?
Meie est venjance; e je regueredurrai à els en tens, que esculurst li piez d'icels.
Dejuste est li jurz de perdiciun, e à estre sei hastens li tens.
Jugerad li Sire sun pople, e en ses sers aurad merci;
Verrad que enfermede seit la main, e li enclos nedes defistrent, e li altre deguasté sunt.
E il dirra: U sunt li deu d'icels, ès quels il aveient fiance?
Des sacrifises desquels il manjowent craisses, e beveient vin de sacrifises;
Esdrecent sei e ajudent à vus, e en necessited vus defendent.
Veiez que je sui sols, e nen est altre deus estre mei.
Je ocirrai, e je vivre ferai; je ferrai, e je sanerai, e nen est chi de la meie main puisse delivrer.
Je leverai al ciel la meie main, e dirrai: Je vif en parmanableted.
Si je aguiserai sicume fuildre la meie espede, e ravirunt jugement les meies mains;
Je rendrai venjance à mes enemis, e à icez chi haïrent mei reguerredurrai.
Je eniverrai mes sajettes de sanc, e li miens glaives devorerad carz,
Del sanc des ocis, e de la caitiveted, del denué chief des enemis.
Loez, genz, le pople de lui; kar le sanc de ses sers il vengerad.
E venjance regueredurra ès enemis d'icels, e pardunable serad à la terre de sun pople.

Tutes les ovres del Seignur, beneisiez al Segnur; loezle, e sur tute rien le eshalciez ès siecles.
Li angele del Seignur, beneissiez al Seignur; li ciel, beneissiez al Seignur.
Tutes les euves ki sunt sur le ciel, beneissiez al Seignur; tutes les vertuz del Seignur, beneissiez al Seignur.
Li soleilz e la lune, beneissiez al Seignur; les esteilles del ciel, beneissiez al Seignur.
La pluie e la ruseie, beneissiez al Seignur; e tut espirite de Deu, beneissiez al Seignur.
Fous et esté, beneissiez al Seignur; freit e chalt, beneissiez al Seignur.
Rosées e gresilles, beneissiez al Seignur; gelée e fruit, beneissiez al Seignur.
Glaiches e neis, beneissez al Seignur; noiz e jurz, beneisseiz al Seignur.
Luserne e tenebres, beneissiez al Seignur; fuildres e nues, beneissez al Seignur.
Beneissiez, la terre, al Seignur; lot le, e sur tute rien l'eshalt ès siecles.
Li mont et li costil, beneissez al Seignur; tutes les coses ki portent fruit en terre, beneissez al Seignur.
Beneissez, funtaines, al Seignur; mers e fluvies, beneissiez al Seignur.
Balaines e tutes les choses ki sunt moües ès ewes, beneissez al Seignur; tuit li oisel del ciel, al Seignur beneissez.
Tutes les bestes salvages e les bestes priveies, beneissez al Seignur; tuit li oisel del ciel, al Seignur beneissez.
Beneisse Israhel al Seignur; lot le, e sur tute rien l'eshalt ès siecles.
Li proveire del Seignur, beneissiez al Seignur; li serf del Seignur, beneissez al Seignur.
Li espirites e les anemes des justes, beneisez al Seignur; li saint e li humle de cuer, beneissez al Seignur.
Ananies, Azaries, Misael, beneissez al Seignur; loezle e sur tutes rien l'eshalciez ès siecles.
Beneissiez le Pere e le Filz, ot le SaintEsperit; loemle e sur tute rien l'eshalciem ès siecles.
Beneiz iestu, Sire, el firmament del ciel, e loables e glorius e sureshalciez des siecles.

Deus, nus te loüm; Sire, nus te regehissum.
Tute terre enure tei, durable Pere.
A tei tuit li angele crient, li ciel e tutes les poestez.
A tei crient cherubin e seraphin, oth nuncessable voiz:
Seinz est, seinz est, seinz est Deus li Sire des oz.
Plein sunt li ciel e la terre de la majestet de ta glorie.
Tei loe la gloriosecompaignie des apostres.
Tei loe li loables numbres des prophetes.
Tei loe li blancist ost des martyrs.
Tei regehist par le cercle des terres sainte Iglise;
Pere de grant majestet;
E un veir e uniel, filz ki est à enurer;
Acertes li SaintEsperit.
Tu es Crist reis de glorie.
Tu ies durables filz de pere.
Tu ki esteies à receivre hume à lui delivrer, ne crensis le ventre de la Virgine.
Tu aovris les regnes des ciels à cels ki te creient; vencu l'agun de mort.
Tu siez à la destre de Deu, en la glorie.
Jugiere es creud estre à venir.
Tei dunkes preiums, à tes serganz succurs, lesquels par tun propre sanc rachatas.
Pardurable fai ot tes sainz estre regueredunet la glorie.
Salf fai tun pople, Sire, e benedi à ta hereditet.
E guverneles, e esdreceles tresque en pardurabletet.
Par sengles jurz beneissums tei;
E loüms tun nom en siecle, e el siecle de siecle.
Dignetu, Sire, en icest jurn, senz pechez nus guarder.
Merci aiez de nus, o tu, Sire! de nus aiez merci.
Seit faite ta misericorde, Sire, sur nus, cum faiterement nus esperames en tei.
En tei, Sire, esperai; neient ne sei confundut pardurablement.

Beneeiz est li Sire damnesDeus de Israel, kar il visdat e fist la raençun de sun pople;
Et esdreçat le corn de salut en la maisun de David, sun enfant.
Sicum il parlat par la buche des sainz, liquel de siecle sunt des prophetes de lui;
Salud de noz enemis, e de la main trestuz ki nos haïrent;
A faire misericorde ot noz peres, e remembrer de tun saint testamenment.
Le serement lequel il jurad à Abraham, nostre pere, à duner sei à nus;
Que senz poür, de la main de noz enemis delivret, serviums à lui;
En sainteed et en justise devant lui, en toz noz jurz.
E tu, enfès, prophete del TrèsHalt seras apelet; devant iras adecertes devant la face del Seignur apareiller le veies de li;
A duner science de salut al pople de lui, en pardun de lur pechiez;
Par les entrailles de la misericorde de nostre Deu, ès quels il visdat nos, luisant de halt;
Enluminer à icels ki en tenebres e en umbre de mort seent, à esdrecier noz piez en la veie de pès.

Magnefiet ma aneme mun Seignur;
Et esleçat mun esperit en Deu mun salveur.
Kar il resgardat la humilitet de sa ancele; estevos adecertes de ceo bonourée me dient tutes generaciuns.
Kar il fist à mei granz coses, ki puissanz est; e le saint num de lui.
E la merci de lui de lignée en lignée as cremanz lui.
Il fist puissante en sun braz; desparpelat les orguillus en la pensée de sun cor.
Il deposat les puissanz del siege, e eshalçat les humles.
Les fameillanz emplid de biens, e les riches laissat as emfers.
Receut Israel sun enfant, recordet de sa misericorde.
Sicum il parlat à noz perres, à Abraham, e al semence de lui as siecles.

Lore lessestu tun serf o tu, Sire, selunc ta parole, en pais;
Kar mes oilz virent ta salud,
Laquel cose tu apareillas devant la face de tuz poples.
Lumiere e le descovrement des genz, e la glorie de sun pople Israhel.
Li nostre Pere, qui ies ès ciels, saintefiez seit li tuens nums. Avienget li tuns regnes. Seit faite la tue voluntet, sicum en ciel e en la terre. E nostre pain cotidian dun à nus oi. E pardune à nus les noz detes, eissi cume nus pardunums à noz deturs. Ne nus mener en temtatiun; mais delivrenus de mal. Amen.

Jeo crei en Deu le Pere tutpoant, le criatur deciel e de terre;
e en JesumCrist, le suen fil uniel, nostre Seignur;
Qui conceud est de SaintEsperit, e nez de Marie la virgine;
Sufferz suz PontiePilate, crucefiez, morz e sepeliz;
Descendiet as enfers, al terz jurz releva de morz;
Muntat as cels, siet à destre de Deu le Pere trestutpoant; d'iluec est à venir à jugier les vis e les morz.
Jeo crei al SaintEspirit, sainte Iglise cristiane, communiun des sainz, remissiun des pecchiez, resurrectiun de carn, e vie parmanable. Amen.

Kiqueunkes veolt estre salf, devant tutes choses li est mestier que il tienge veire creance.
Laquele chose si chascuns entiere e nient malmise ne guarderat, senz dutance pardurablement perirat.
Ceste est acertes la veire creance, que un damneDeu en Trinité, e la Trinité en unité, aürum.
Ne mie confundanz les persones, ne de la sustance desevranz.
Altre est acertes la persone del Pere, altre del Filz, altre del SainteEsperit.
Mais del Pere e del Filz e del SainteEsperit une est divinitet, uele glorie, ensemble pardurable majested.
Quels est Pere, tels est li Filz, tel li SaintEsperit.
Neient criet li Pere, neient criet li Filz, neient cried li SaintEsperiz.
Granz est li Pere, granz est li filz, granz est li SaintEsperit.
Pardurable est li Pere, pardurable est li Filz, pardurable est li SaintEsperit;
E nequedent ne sunt mie treis pardurables, meis un pardurable.
Sicume ne sunt treis nient criet, ne treis granz, meis un nen criet e un grant.
Ensement trestutpoant est li Pere, trestuzpoanz est li Filz, trestutpoanz est li SaintEsperit;
E nequedent nient ne sunt treis trestutpoanz, mais un trestutpoant.
Eissi faiterement Deus est Pere, Deus est Filz, Deus est SaintEspirit;
E nequedent nient ne sunt treis deus, mais uns est Deus.
Eissi est li sire Pere, li sire Filz, li sire SaintEsperit;
N nequedent neient ne sunt treis Seignurs, meis uns est Sire.
Kar sicume senglement chascune persone damneDeu u nostre Seignur regehir, par christiane veritet sumus debutet; issi faiterement treis damnesDeus u seignur dire, par commune religiun sumes deveet.
Li Pere d'alcun n'est fait, ne criez, ne engendrez;
Li filz de sul Pere est nient fait, ne cried, meis engendret.
Li SainzEspirit del Pere e del Pere e del Filz, n'est fait, ne cried, ne engendret, mais avant issut.
Dunkes est un Pere, nient treis Peres; uns Filz, nient treis Filz; uns SaintEspirit, nient treis SainzEspiriz.
E en iceste Trinitet nule chose primes, u dereins; nule chose greindre, u meindre; meis tutes les treis persones ensemble ueles;
Essi que par tutes coses, sicume jà surdite cose est, que la unitet en la Trinitet, e la Trinitet en la unitet seit à enurer.
Ki veolt dunkes salf estre, issi faiterement de la Trinitet sentet.
Seit busuignable cose est à la pardurable sautet,
Est dunkes feit dreituliele, que nus creuns e regehissums, kar nostre Sire JesuCrist, de Deu filz, Deus e hume est.
Deus est de la substance del Pere devant les siecles engendrez, e hume est de la substance de sa mere en sicle ned.
Parfiz est Deus, parfiz est hume, de anme rationel e de humaine carn parmanant;
Uel al Pere sulunc la divinitet, mendre del Pere sulunc la humainetet.
Liquel, jà seit ceo que Deus seit e hom, nequedent ne sunt dui, meis uns est Crist;
Uns adecertes, nient par la tresturnement de la divinitet en carn, mais par l'empernement del humanitet en Deu;
Uns de tut en tut, nient par confusiun de substance, mais par le unitet de la persone.
Kar sicume la anme rationel e la carn uns est huem, issi Deus e hom uns est Crist.
Cil ki suffert est pur nostre salut, descendit as enfers, al terz se dreçat de mort;
Muntat as cels, set à la destre Deu sun pere trestutpoant; d'iloc est à venir jugier e les vis e les morz.
Al avenement delquel tuz humes esdrecerunt od lur cors, e rendrunt de lur prospres faiz raisun.
E cil ki bien firent, irunt en la pardurable vie; liquel veirement mal, en pardurable fou.
Icest est la commune fei, laquele si chescun fedeillement e fermement crerrat, salf estre ne porrat.
Deus tuzpoanz, ki es mult sués, ki mesis fors al pople seelant, de la pierre fontaine de vif ewe, met fors de la durece de nostre cuer lermes de compunctiun, ki ne poissiem pleindre noz pecchiez, e ke nus deserviem consiure remissiun tei merciant.
Trestuzpoanz e merciables Deus, jeo depri supplement ta pieté ke tu otreies mei, le tuen serf, que jeo te poisse fedeilment servir, e me dunges bone parseverance e beneurée consummatiun, e icest saltier que jeo ai canté en tun esguart, à salu me profite à sualgeté de m'anme e de tuz mes amis durablement.
Delivreres des anmes del munt, rachateres Jesu, Sire Deus durables, reis non mortel, jeo peccheur pripar la tue grande pietet e par la tue grant misericorde, e par la melodie des salmes, que jeo nundigne peccheur ai chanted delivre m'anme e les anmes de tes sers e de tes anservantes de pecchié. Tol noz cuers de tutes felunesses e purverses cogitatiuns. Delivre, Sire, noz anmes e noz cors del servise de pecchié. Debute, Sire, de nus cuveitises charnals, delivrenus de tut l'enpechement del diable e de ses menistres desveiables, e des nunveables e des nunfedeilz, ki querrent enpeechier noz anmes.
