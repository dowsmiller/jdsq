Or dist li contes que quant Lanselos se fu partis de la damoisele ki a lui estoit venue de par monsigneur Tristran, ensi com je vous ai conté, il se mist tout maintenant a la voie aprés celui a la Cote Mautaillie, car mout li tarde durement k'il l'ait ataint. Et mout est liés et joians en soi meïsmes de ce k'il avoit si biau respons mandé a monsigneur Tristran et de che k'il avoit, ce li estoit avis, si sajement respondu tout mot a mot a toutes les paroles de ses letres. Tout celui jour pensa tant Lanselos a monsigneur Tristran k'il ne pensa mie granment a autre cose. Au soir li avint en tel maniere que ses chemins l'aporta droitement chiés le preudoume u chil a la Cote Mautaillie avoit le soir devant geü entre lui et la Damoisele Mesdisant. Laiens aprist il nouveles de la Damoisele Mesdisant et de celui a la Cote Mautaillie, car li preudom meïsmes li dist k'il avoient laiens dormi le soir devant.
A l'endemain, auques matin, Lanselos se lieve et apareille. Et quant il se dut de laiens partir entre lui et ses esquiers, tout autretel proiiere com li preudom avoit faite le jour devant a celui a la Cote Mautaillie pour son fil fist il a Lanselot. Et Lanselos li dist k'il ne toucheroit a son fil, s'il ne veoit abaissier sa lance tout apertement. “Ha! pour Dieu, sire, fait li peres, ce est uns jovenes cevaliers et non mie si sages ne si amesurés com mestiers li seroit. Ne regardés pas a se folie ne a ses nices paroles, mais regardés a vostre sens et a vostre gentilleche et a la proiiere que je vous en fas!” “Biaus ostes, fait Lanselos, or sachiés tout vraiement que ja a vostre fil ne metrai main, se grant besoingne ne le me faisoit faire u il ne me faisoit tel outrage que chevaliers nel deüst souffrir.” Et li preudom le merchie mout durement de cele proumesse. Atant le conmande a Nostre Signeur, si li enseigne adont la plus droite voie k'il puet tenir vers Sorelois, ensi com il l'avoit enseignie a celui a la Cote Mautaillie.
Quant Lanselos se fu partis du preudoume a qui il avoit faite la proumesse tele con je vous ai devisee, il se mist maintenant au chemin entre lui et ses esquiers. Dont n'ot mie granment alé quant il ataint deus cevaliers errans ki cevauchoient tout le grant cemin et menoient avoec ax deus esquiers tant seulement. Et sachiés que chil doi chevalier estoient des cevaliers errans de la maison le roi Artu et compaingnon de la Table Reonde. Et se aucuns me demandoit conment il avoient a non, je diroie que li uns avoit a non Brandelis et li autres Quex d'Estraus et estoient ambedoi boin cevalier et preudoume et hardi durement.
Quant li cevalier virent Lanselot, il nel reconnurent de riens pour ce k'il faisoit son escu porter couvert d'une houche vermeille. Et nonpourquant s'il veïssent tout apertement celui escu qu'il portoit adont, si nel reconneüssent il de riens, car il l'avoit fait faire tout nouvelement ne n'i avoit nule entresaingne de son lignage. Pour ce nel reconnurent il pas a cele fois, mais il les reconnut mout bien, tout maintenant k'il vit lour escus, car il reconnissoit bien les entreseignes de l'un et de l'autre. Quant il le voient aprochier d'aus, il s'arestent et atendent tant k'il est venus dusques a aus, si le saluent et il lour rent lour salu mout bel et mout cortoisement. “Sire, font il, qui estes vous?” “Signeur, fait il, je sui uns cevaliers errans, ki vois querant aventures, ensi com li cevalier aventurous le doivent faire.” “Et estes vous de la maison le roi Artu? dient il.” “Signeur, fait il, ne vous poist il mie a ceste fois, car a cest point d'ore je ne vous en diroie ne voir ne menchoingne. Et mout vous pri durement que vous ne le tenés a mal.” Et il dient k'il s'en tairont atant, puis k'il voient k'il ne li plaist k'il autre cose lour en die. Mais toutes voies li demandent il: “Sire chevaliers, quel part volés vous cevauchier?” “Signeur, fait il, or sachiés que je vauroie ore estre a l'entree de Soreloys.” “Et nous, dient li chevalier, alom autresi cele part tant com nous poom, car cele part avom nous autresi a faire.” “Or cevauchom dont, fait il, ensamble, tant que aventure nous face departir.” Et il s'acordent a ceste cose.
Atant se metent a la voie et cevauchent tout le grant cemin ferré, parlant de maintes aventures. Il demandent a Lanselot s'il fu onques en la maison le roi Artu. “Signeur, fait il, oïl. G'i fui ja, fait il, voirement.” “Et connissiés vous aucun des cevaliers de celui ostel?” “Oïl, fait il. Je en connois voirement aucun.” “Et Lanselot du Lac, font il, connissiés le vous?” “Oïl, fait il, chelui connois je bien.” “Ha! pour Dieu, fait Kex d'Estraus, quant vous Lanselot connissiés, itant me dites, s'il vous plaist: l'avés vous encore veü en cest païs? Uns chevaliers nous dist, n'a mie encore .IIII. jours, k'il estoit en chest païs sans faille.” “Et ki fu cis cevaliers, fait Lanselos, ki de Lanselot vous dist nouveles?” “Certes, fait Kex d'Estraus, ce fu Breüs sans Pitié. Chil nous dist tout vraiement que Lanselos estoit en cest païs.” “Ce ne sai je mie tres bien, fait Lanselos.”
En tel maniere cevaucent li troi chevalier, tant k'il sont venu trusc'au pont que cil gardoit dont nous avom autre fois parlé cha devant. Quant Lanselos voit le pont, il li souvient tout maintenant de la proiiere que li preudom li avoit faite. Dont s'areste esranment et laisse les cevaliers aler devant. Kex d'Estraus, ki mout savoit, quant il voit tout maintenant le cevalier armé desus le pont, ki faisoit samblant de bataille, il pense tout esranment que Lanselos, ki toute jour avoit chevauchié devant et orendroit s'est mis deriere, ait fait cestui fait par paour et par doutance k'il ait du cevalier du pont: si li atourne adont chestui fait a grant mauvaistié et a grant couardise ne ne s'em puet tenir k'il n'em paraut a Brandelis et li dist: “Brandelis, vous estes vous pris regart d'une cose que je ai maintenant veüe de cest cevalier ki avoec nous cevauche?” “Je ne sai voir, fait Brandelis. Que avés vous veü en lui?” “Je ai veü, fait Kex, k'il a hui toute jour cevauchié devant nous et orendroit, tout maintenant k'il aperchut cest cevalier ki chest pont garde, il se mist deriere nous pour ce que nous alissom devant et li aquitissom le passage de cest pont.” “En non Dieu, fait Brandelis, vous dites voir. Or voi je bien apertement que vous vous estes apercheüs de la verité. Mais ne vous caut, car bien deliverrom le passage, se Dieu plaist!”
Quant il sont trusc'au pont venu, li cevaliers ki le pont gardoit estoit ja montés sour son ceval tous garnis et tous aparailliés de ferir. Dont s'escrie, tant com il puet: “Signeur cevalier aventureus, autre passage querés que cestui se vous a moi ne volés jouster, car bien saciés certainnement que quitement vous ne poés cest pont passer!” “En non Dieu, sire cevaliers, fait Kex d'Estraus, ne je quites n'en voel estre! Et quant vous jouste demandés, vous l'arés! A jouste ne poés vous faillir legierement a chestui point!” Aprés cestui parlement laisse courre li uns vers l'autre sans faire autre delaiement, tant com il pueent des chevaus traire par desus le pont. Et saciés que li pons estoit biaus et grans et fors et avoit plus d'une lance de lé. Li cevaliers du pont, ki grans estoit et de merveilleuse forche, laisse courre vers Keu d'Estraus par desus le pont, ausi ravineusement com se li foudres le cachast, et le fiert en son venir si durement k'il abat le cevalier et le ceval desus le pont, l'un d'une part et l'autre d'autre, puis s'en revait outre et, quant il a son poindre parfurni, il s'en retourne la u il estoit au conmencement. Et Kex, ki de ceste jouste n'avoit eü nul mal du monde fors tant seulement k'il avoit esté abatus, se relieve mout vistement et vient esranment a son ceval et monte, puis dist au cevalier du pont: “Sire cevaliers, je voi bien que vous m'avés abatu. Mais pour ce se vous m'avés abatu, ne m'avés vous pas mené a outrance. S'il vous plaist et vous avés talent de bataille, je sui apareilliés de combatre a vous.” “Sire cevaliers, fait Neroneus, or sachiés tout certainnement que je n'ai nule volenté de combatre a vous puis que je abatu vous ai, ne la coustume de cest pont n'est mie tele que je me combate a cevalier puis que je l'ai abatu. Se vous des ore mais volés passer, je ne vous deveerai mie le passage, car d'ore en avant ne le poés vous passer sans honte.”
La u li doi cevalier parloient ensamble en tel maniere con je vous cont, Brandelis, qui Kex d'Estraus son compaingnon voit abatu, s'apareille de passer le pont. Quant li cevaliers du pont voit Brandelis, ki passer voloit, il li escrie tout maintenant: “Sire cevaliers, le passage laissiés, se vous a moi ne vous volés combatre!” Brandelis ne li respont nul mot, com cil ki a ce n'entendoit pas, ains s'apareille du passer. Et li cevaliers du pont, quant il voit que chil ne veut laissier cheste voie pour doutance de lui, il li laisse courre le glaive baissié, tant com il puet du cheval traire, et fiert Brandelis en son venir si durement que, autretant com il avoit fait de son compaing, fist il sans faille de cestui a ceste fois. Quant il a ces deus cevaliers abatus en tel maniere com je vous cont, il s'en retourne esranment ariere et s'arreste de cele part u il soloit estre assidueument quant il le pont gardoit, et dist adont as deus cevaliers: “Signeur cevalier aventureus, or poés le pont passer a tele hounour com vous veés: honni et vergoignié le passerés, ce poés vous veoir apertement.” “Sire cevaliers, fait Brandelis, or saciés tout vraiement que ensi ne m'escaperés vous mie com vous quidiés: a combatre vous couvient a moi avant que je de vous departe!” “Ce ne puet estre, fait Neroneux! A cevalier que je abate en tel maniere en cestui point ne me combatroie je en nule guise. La coustume de cest pont est tele que s'il avenoit par aucune aventure que nous nous entrabatissom ensamble, dont i seroit la bataille, s'il voloit; mais autrement, non, che saciés.” Quant li doi compaingnon oent cest parlement, por ce k'il sevent bien k'il ne pueent par raison faire force de bataille au cevalier du pont, il s'en vont outre entr'aus et lour esquiers, mais mout sont durement dolant et courechié de ceste aventure.
Quant Lanselos, ki encore estoit de l'autre part du pont et regardoit a coi li afaires de ses deus compaingnons estoit venus, voit k'il s'en vont outre en tel maniere, il ne set k'il doie faire: car, se il a cest cevalier se prent, dont fausera il au pere de son couvenent, si fera trop grant vilonnie; et se il la honte de ces deus chevaliers ne venge, ki sont si compaingnon de la Table Reonde, il se mesfait trop durement. Lors conmenche a penser k'il porra faire de ceste cose, car au pere le cevalier du pont il ne fauseroit pas volentiers du couvenent k'il li proumist ne il ne laisseroit pas legierement k'il ne vengast la honte de ces deus cevaliers s'il pooit. Quant il a auques pensé a ceste cose, il dist a ses esquiers: “Signor vallet, vous passerés par mi le pont, et je par l'aigue.” Li uns de ses esquiers sans faille portoit son escu et li autres son glaive. “Ha! sire, merchi! font li esquier. Pour Dieu, ne vous metés en l'aigue, car bien saciés chertainnement qu'ele est trop parfonde et trop ravineuse et les rives sont trop anieuses!” “De ce ne vous esmaiés onques, fait il, car je me sent si bien montés que je le passerai legierement.” Lors se met en l'aigue, sans faire autre delaiement, et le passe outre.
Quant li esquier, ki toute paour avoient eüe de cestui fait, voient lour signeur outre, il en sont durement lié, si se metent adont sour le pont. Li cevaliers du pont laisse bien passer celui des esquiers ki le glaive portoit, mais celui ki portoit l'escu ne laisse il mie passer outre, ains li dist: “Amis, se tu veus passer, laisse chi l'escu u tu passeras atout l'escu par mi l'aigue.” “En non Dieu, fait li esquiers, ce ne ferai je mie. En l'aigue ne me metroie en nule maniere du monde, car je sai bien que ja n'en escaperoie.” “Par mon chief, fait li cevaliers, dont lairas tu l'escu par decha. Puis que li cevaliers a passee l'aigue sans son escu, a l'escu ne puet il recouvrer se il ne le gaaigne encontre moi par forche d'armes.” “Sire cevaliers, fait li vallés, teus est a aise ki puis kiert k'il est a malaisse. Ceste parole ai je dite orendroit pour vous: vous estes orendroit a aise et mout vous est miex avenu que vous ne quidiés. Or ne faites dont mie sorfait a celui ki chis escus est, car bien sachiés que tost vous em porroit venir honte et laidure.” “Or as tant dit a ceste fois, ce dit li cevaliers du pont, que tu n'i passeras hui mais ne o l'escu ne sans l'escu, tant com je puisse desfendre le passage.” “Si m'aït Diex, fait li vallés, je cuit que vous le desfendrés encore hui mout plus mauvaisement que vous ne quidiés!”
Quant li vallés voit et connoist que li cevaliers du pont li retient en tel maniere le passage, il crie a son signeur: “Que vous plaist il que je fache? Chis cevaliers ne me laisse cest pont passer pour ce que je port vostre escu.” “Ha! sire cevaliers, fait Lanselos, je vous pri par courtoisie et par franchise que vous mon vallet laissiés passer le pont. Et bien saciés certainnement que ceste bontés n'iert mie si grans que je ne vous aie greigneur faite. Ne me faites si grant fourfait ne si grant vilonnie que vous mon vallet faites remanoir de cele part.” “Sire, fait li cevaliers du pont, il ne me plaist que il i passe ne il n'i passera ore mie.” “Non? biax sire, fait Lanselos. Si feriés ore si petit pour ma proiiere?” “Sire, fait li cevaliers, a cestui point ne le feroie je pour proiiere de nul houme.” “En non Dieu, biau sire, fait Lanselos, vous me faites honte mout grant. Et sachiés bien vraiement que je ne sousferrai ore plus vostre orgoel.” Lors se remet tout maintenant dedens l'aighe et le passe une autre fois, puis reprent son escu de son esquier et le pent a son col, dont prent son glaive, aprés dist au chevalier du pont: “Sire cevaliers, or quit je que je passerai le pont, voelliés u non! Je vous avoie faite assés greigneur bonté et greigneur houneur que vous ne quidiés, et vous me faisiés honte de tout vostre pooir. Force me fait jouster a vous et li grans outrages de vostre cuer. Ce poise moi mout durement, se Diex me consaut!”
Lors laisse courre au chevalier par desus le pont si grant oirre que se on le cachast a mort, et le fiert en son venir si durement que chil n'a tant de pooir k'il en sele se tiengne, ains vole des arçons a tere, voelle u non. et est auques debrisiés de celui caoir, car felenessement avoit esté abatus. Et nonpourquant il se relieve mout vistement, com chil ki de grant forche estoit et de grant pooir. Si tost com chis voit Lanselot, ki ja estoit outre passés ne ne baoit mie k'il retournast a cele fois plus sour le cevalier, il li crie tant com il puet: “Sire cevaliers, a retourner vous couvient! Vous ne vous em poés pas aler si quitement con vous quidiés. Or saciés tout certainnement k'il vous couvient a moi combatre. Pour ce se vous m'avés abatu si legierement, ne m'avés vous pas mené dusc'a outranche. Or tost, descendés sour cest pont, si conmençon nostre bataille, car sans bataille, vraiement le sachiés vous, ne vous poés vous de moi partir.” “Sire cevaliers, fait Lanselos, de bataille ne de mellee n'avés vous ore nul mestier de la vostre part ne je autresi de la moie. A tant com nous en avom fait vous soufrés ore, s'il vous plaist. Je vous em pri et requier trop durement, car bien saciés certainnement que je ai mout aillours a faire. Et certes je croi a mon escient que mout miex vous venroit de la pais que de la mellee.” “En non Dieu, fait li cevaliers, or oi je boin plait metre avant! Or saciés tout vraiement, sire cevaliers, k'il vous couvient a moi combatre dusc'a outrance ou dusc'a la mort de l'un de nous deus. Se vous en tel maniere vous departiés de moi, bien vous em porriés gaber! Or tost, n'i ait plus de delaiement! U vous vous combatés a moi, tout ensi a ceval con vous estes, u vous descendés a pié, si nous combaton adont inganment. Faites lequel ki miex vous plaist, car a moi vous couvient combatre.” Quant Lanselos entent la parole du cevalier et il voit qu'en nule maniere du monde il ne se puet de lui departir sans bataille, car, s'il s'en aloit orendroit, tout ensi a ceval com il estoit, il voit bien tout apertement que li cevaliers est de tel volenté qu'il vaurroit aler aprés lui, pour ce descent il tout maintenant et baille a un de ses esquiers son ceval a garder, puis s'apareille de la bataille.
Quant il est tous apareilliés de la bataille, il n'i fait autre delaiement, ains laisse courre au cevalier, l'espee droite encontremont et li donne desus le hiaume tout a descouvert un si grant caup que cil ki le rechoit dist bien tout apertement a soi meïsmes que ce n'est mie caup d'enfant que chil li a donné. Quant Kex d'Estraus et Brandelis, ki piecha avoient passé le pont, ensi com je vous ai conté, voient que la bataille estoit enconmenchie sour le pont, il retournent tout maintenant pour veoir a quel fin ele venra et conment li cevaliers dont il s'estoient orendroit gabé se maintenra.
Quant il sont au pont retourné, il voient que la bataille estoit si dure et si pesme entre les deus cevaliers k'il ne virent piecha mais deus cevaliers ki si asprement se combatissent com cist doi font. Boins cevaliers est li uns et li autres, assés sevent de l'escremie. Mais che voient il bien apertement que Lanselos donne toutes voies uns caus si grans et si pesans que merveille est conment li cevaliers du pont les pooit soustenir ne endurer. Que vous diroie je? Dure et cruele est la bataille et felenesse durement. Li cevaliers du pont, ki sent les caus aspres et fors que Lanselos vait jetant sour lui ne onques ne recroit, n'est mie bien aseür, ains a orendroit toute doutance et toute paour de perdre la teste. Au conmencement de la bataille, quant il senti que Lanselos aloit sour lui jetant les caus si grans et si pesans com s'il ississent de la main d'un gaiant, quidoit il bien certainnement que ceste force li passast et qu'ele ne durast mais se petit non. Mais orendroit l'a il tant esprouvé et assaié k'il connoist bien tout apertement que sa forche li vait croissant et amendant et plus et plus et que si caup sont orendroit plus pesant k'il n'estoient au conmenchement. Et ce est une cose ki le met en mortel paour et en doutanche de la vie perdre. Et nonpourquant a deffendre sa vie ne moustre il pas k'il soit si durement espoentés, car il se desfent bien et bel. Et pour ce k'il voit bien et connoist tout apertement que de ses caus ne porroit il mie granment grever son anemi a ce que trop est de grant force, s'est il mis du tout au soufrir et se cuevre de son escu. Il savoit a merveilles de l'escremie et par le couvrir k'il faisoit quidoit il bien par fine forche faire lasser son anemi et gaaingnier la bataille en tel maniere. Mais mout vait li afaires autrement k'il ne pensoit. Il ne connoist mie tres bien celui a qui il se combat: il nel porroit mie recroire si legierement com il quide. Et che li moustra il bien apertement a la fin de la bataille.
Li doi cevalier, ki dehors estoient et ki la bataille regardoient, quant il l'ont grant piece regardee, il enconmencent a parler entr'aus. Et Brandelis dist tout premierement a Kex d'Estraus: “Kex, se Diex vous saut, que vous samble de ceste bataille?” “Sire, fait Kex, si voirement m'aït Diex, ce est une des meilleurs batailles et des plus aspres que je veïsse piecha mais, et bien puis vraiement dire k'il sont ambedoi boin cevalier et de grant pooir. Mais li nostres cevaliers est de greigneur force et de gregneur pooir que n'est li autres. Il vaintra sans doute ceste bataille par fine forche et li chevaliers du pont, ki quide sa bataille vaintre par soufrir et par endurer et par soi couvrir, s'en trouvera malement deceü en la fin. Je voi la forche de cest autre cevalier si grande que je connois bien apertement k'il ne recroiroit mie pour metre a mort tes deus cevaliers com cis est.”
Ensi parloient li doi compaingnon de la bataille k'il regardoient. Il en font entr'aus lour parlement, mais li cevalier ki la bataille maintiennent en sueffrent la peine. Tant dure en tel maniere la bataille des deus cevaliers que li cevaliers du pont ne puet mais en avant: il a tant enduré les caus de Lanselot k'il ne puet mais plus sousfrir. Mout est plaiés, mout est navrés et mout a ja perdu du sanc. Et quant il voit k'il ne puet mais en avant, il se retrait ariere et fait samblant de soi reposer pour recouvrer force et alainne. Et la cose ki plus le faisoit reposer a celui point si estoit ce k'il voloit savoir ki chiex estoit encontre qui il se combatoit. S'il pooit trouver pais en lui, volentiers s'en entremetroit, car il voit bien apertement que autrement seroit il mors; et, s'il acorde n'i puet trouver, il fera puis du miex k'il pora.
Quant Lanselos voit que li cevaliers s'estoit retrais du premier asaut, il se retrait de l'autre part, car bien connoist apertement k'il a grant besoingne de soi reposer. La u li cevaliers s'aloit reposant en tel maniere, esmaiés et espoentés durement, car tant avoit esprouvé Lanselot k'il connissoit certainnement k'il estoit mors s'il ne pooit en aucune maniere trouver merchi en lui, et il s'esmervelloit mout durement ki chiex estoit u il trouvoit si grant pooir et si grant forche.
Quant il s'est une grant pieche reposés et il a bien s'alainne reprise, il conmenche adont a parler et dist: “Sire cevaliers, nous nous sommes tant combatu ensamble que vous connissiés auques que je sai faire et a vos armes est bien aparant et a m'espee autresi que je voi tainte et vermeille de vostre sanc. A moi d'autre part apert bien, car je sui plaiés et navrés assés plus que je ne vaurroie. Que vous diroie je? Je ai a cestui point si bien esprouvee vostre forche et vostre bonté conneüe que je di bien en moi meïsmes que vous estes sans doute li mieudres cevaliers et li plus fors que je onques trouvaise de chiaus a qui je me sui esprovés. Et pour ceste cose vauroie je mout volentiers, s'il vous plaisoit, savoir ki vous estes, avant que nous plus feïssom de ceste emprise.”
Mesire Lanselos, quant il a grant pieche escouté le cevalier, il li respont en tel maniere: “Sire cevaliers, je ai bien entendu que vous avés dit. De ce que vous me faites entendant que a mes armes est aparant li vostres fais et a vostre espee autresi, ki est tainte et vermeille de mon sanc, je vous di bien que de ceste bonté ne vous merchi je pas mout durement. De ceste cose dites vous bien vostre honte et la moie. A vous en donnés los et a moi blasme. Et de ce que vous dites que je sui li mieudres cevaliers que vous onques veïssiés n'ai je pas encore mise l'esprueve avant, car encore n'ai je pas granment moustré que je soie boins cevaliers. Certes, se je fuisse boins cevaliers, je vous eüsse piecha mené dusc'a outranche. Et toutes voies, quex cevaliers que je soie, pour ce que vous volés savoir ki je sui, je le vous dirai. Et puis vous gardés bien de moi, car bien saciés certainnement que je vous menrai a outranche se je onques puis. Or saciés que je ai non Lanselos du Lac. Or poom hui mais reconmenchier nostre bataille, quant il vous plaira, car trop avom chi demouré.”
Quant li cevaliers du pont entent que ce est Lanselos du Lac encontre qui il se combat, celui meïsmes ki cevalier le fist, il n'i fait nul autre delaiement, ains jete tout maintenant son escu a tere. Et la u il voit Lanselot, ki estoit tous en estant et atendoit que li cevaliers se venist combatre a lui, il se laisse, de si haut com il est, caoir a ses piés et dist: “Ha! sire, pour Dieu, merchi! Pardonnés moi ce que je me sui a vous combatus, car saciés tout certainnement que je ne vous connissoie mie! Car, certes, se je vous conneüsse autretant con je vous connois orendroit, pour nule aventure du monde je ne me fuisse a vous combatus. Pour Dieu et pour vostre gentillece aiés merchi de moi, car je me met du tout en vostre merchi et en vostre manaie!” Quant Lancelos ot ceste nouvele, il s'esmerveille mout durement qui li cevaliers puet estre ki si abandonneement se met du tout en sa merchi. Or set il bien par ces paroles que li cevaliers l'a reconneü. Or est mestiers k'il le connoisse autresi, car il set bien certainnement que li cevaliers ne li fait pas cheste bonté pour ce k'il l'eüst encore mené dusc'a outrance, ains le fait sans doute pour ce k'il l'a reconneü.
Lors parole au cevalier et li dist: “Drechiés vous, sire cevaliers, car il n'est pas couvenable cose ne avenant que vous ceste bonté me fachiés, car sans faille je ne vous ai pas mené dusc'a outranche ne mener ne vous i porroie par aventure. Et tout autresi que je vous dis mon non a vostre requeste, tout autresi me dites le vostre, je vous em pri.” “Sire, fait li cevaliers, puis que vous mon non volés savoir, je le vous dirai volentiers. Or sachiés que j'ai a non Neroneus de l'Ille. Il n'a pas encore granment de tans que vous me fesistes cevalier nouvel. Et encore vous em puet il mout bien souvenir, car ce fu chelui jour meïsmes que vous vous combatesistes a Blyoblerys de Gaunes par mesconnissanche devant la fontainne au lyon. Et vous vous combatesistes a lui pour la damoisele chenue. si que il vous voloit ochire pour le cevalier qu'ele meïsmes avoit fait morir en traïson. Vous souvient il ore de cele journee que vous fustes tant courechiés quant vous reconneüstes que ch'estoit Blyoblerys de Gaunes? Et vous fustes tant dolans quant vous veïstes k'il estoit si durement navrés. Et cele matinee meïsmes m'aviés vous fait cevalier nouvel et vous estiés partis du Castel Vermeil, u vous me fesistes chevalier pour l'amour de la bele dame ki vous em proiia.” “En non Dieu, fait Lanselos, de tout ce me souvient il mout bien. Pour Dieu, estes vous ciex que je adonc fis cevalier et a qui je donnai les armes meïsmes que je portoie?” “Sire, oïl sans faille. Ce sui je, fait il, voirement.” “En non Dieu, fait Lanselos, de tout ce sui je mout liés. Et plus m'est bel que je ai esprouvee vostre bonté par moi meïsmes que par autre, car je connois orendroit mout mieus la valour de vous que je ne fesisse par oïr dire. Et pour Diu, se je vous ai mesfait, pardonnés le moi, car bien sachiés que je nel fis pas a essient.” “Ha! sire, pour Dieu merchi, fait li cevaliers. Vous dites che que je devroie dire. Vous requerés pardon de ce que je vous ai mesfait! La u je vous faisoie deshounour et vilonnie et je vous moustroie orgoel, et vous me fesistes hounour et me moustrastes humilité. Pour Dieu, pardonnés le moi!” Et Lanselos li pardonne volentiers. Lors ostent lor hiaumes, sans autre delaiement faire, et se courent entracoler et conjoiir et se font joie merveilleuse.
Quant li doi compaingnon qui illuec estoient et ki la bataille avoient regardee et avoient veü le grant ire et le grant courous ki entre les deus cevaliers avoit esté voient le concorde et la pais ki entr'aus deus est orendroit venue, il descendent tot maintenant pour veoir que ce porra estre et pour savoir qui li doi cevalier sont. Quant il voient Lanselot a descouvert, il le reconnoissent tout maintenant, si li courent esranment les bras tendus, tout ensi armé com il estoient. Lors conmenche entr'aus une joie et une feste si grans que ce est merveille a veoir. Quant li doi compaingnon orent lour hiaumes ostés pour conjoiir Lanselot, il li dient: “Ha! sire, pour Dieu, pour coi vous aliés vous si durement celant envers nous?” Et il respont: “Signeur, de ce ne vous devés vous pas trop courechier, car vous savés bien que, en tous les lieus u je vieng, me vois je celant tant com je puis. Mout i a ore cevaliers par le monde ki a moi se sont combatu souventes fois qui ne s'i fuissent pas combatu, s'il me conneüssent. Et pour ce me vois je celant en tel maniere. Et vous meïsmes le savés certainnement.” “Sire, voirs est, ce dient li doi compaingnon.”
Grans est la joie et la feste que li un des cevaliers font as autres. Et li cevaliers du pont, quant il a une grant pieche conjoï Lanselot, il li dist: “Sire, je vous vauroie faire une proiiere, s'il vous plaisoit, que vous porrés bien faire, et a l'ounour de vous.” “Dites dont, fait Lanselos, et je vous proumet loiaument que je le ferai, se je puis.” “Sire, fait chil, et saciés que je ne vous voel faire nule autre proiiere fors tant que vous venés anuit mais herbergier en un mien rechet ki est assés pres de chi. Et proiiés a ches deus chevaliers, qui compaingnon sont de la Table Reonde, de celui ostel meïsmes dont vous estes compains, k'il viengnent avoec vous. Et sachiés, sire. tout certainnement, que de vostre venue et de la lour me tenrai je plus a riche et a boin eüré que du meilleur castel que li rois Artus ait en sa baillie.” “Or sachiés vraiement. fait Lanselos, que j'avoie mout grant volenté d'aler aprés un chevalier que je vaurroie ja avoir ataint, et non mie pour ce que je li voelle faire mal, anchois li vaurroie faire compaingnie dusqu'en Sorelois. Pour coi je di que je ne remanroie pas mout volentiers. Et nonpourquant, pour ce que je sai vraiement k'il vous desplairoit trop se je ne faisoie vostre proiiere, le ferai je tout ensi con vous le me requerés, et si n'en eüsse ore nul mestier, mais bien saciés tout certainnement que je n'i remanrai que ceste nuit.” Et cil dist k'il ne li requiert autre cose. Dont proiie tant Lanselos as deus compaingnons qu'il li otroiient k'il iront avoec lui. Et lors montent et s'en vont tot ensamble k'il n'i font autre delaiement et se metent a la voie, si tournent adont hors du grant cemin. Dont n'orent pas granment alé quant il voient en une grant plaingne un castel fort et bien seant, et estoit fais auques nouvelement. Li castiaus estoit trop bien seans de toutes coses conme petis castiaus. Quant il sont dusques la venu, li cevaliers du pont dist a Lanselot: “Sire, or sachiés tout chertainnement que vous poés bien tenir cest castel pour vostre. Chis castiaus est miens, la Dieu merchi, et saciés que je le gaaingnai en une eure de jour et par une seule lance!” “En non Dieu, fait Lanselos, boine fu cele lanche ki tel castel vous donna!”
Atant s'en entrent u castel, parlant toutes voies de gieu et d'envoiseüre, com chil ki a autre cose n'entendoient. Et bien sachiés k'il furent a chelui point rechut laiens ausi joiousement com il fuissent en la maison le roi Artu proprement, car li cevaliers du pont, ki trop est durement liés et joians de la venue Lanselot, s'entremet tant com il puet de lui servir et conmande a tous chiaus de laiens qu'il s'en entremetent et traveillent autretant com se ce estoit li cors le roi Artu meïsmement ki laiens fust descendus.
Quant il se furent desarmé et il se furent assis en mi le palais sour l'erbe fresce et nouvele, ki laiens estoit tout maintenant aportee, Kex d'Estraus conmenche adont a dire a Brandelis: “En non Dieu, Brandelis, malement avom hui esté deceü!” “Conment? sire, fait Brandelis.” “Conment? fait Kex. Dont ne vous souvient il des paroles que nous desimes hui de monsigneur Lanselot?” Et il conmenche adont a rire mout fort et a batre ses paumes. “De coi alés vous si durement riant? fait Lanselos. Se Diex vous doinst boine aventure, dites le moi! Sire, se Diex me doinst boine aventure, fait Kex d'Estraus, je le vous dirai. Et saciés certainnement que ce est une des plus beles gaberies ki piecha nous avenist.” Lors li conmenche a conter mot a mot toutes les paroles k'il avoient dites de lui dela le pont. Et quant il ot tout conté, Brandelis dist adont a Lanselot: “Sire, se Diex vous doint joie, dites nous pour coi vous refusiés le passage du pont.” “Certes, fait il, je le vous dirai volentiers, puis que vous savoir le volés. Or sachiés que je le refusai pour une proiiere ki m'avoit hui main esté faite.” Lors lour conmenche a conter conment li peres au cevalier du pont li avoit proiié k'il a son fil ne se presist. Et pour la proiiere du preudoume avoit il refusé le passage en tel maniere com il avoient veü k'il le refusa. Quant il ot son conte finé, il lour dist: “Je vous ai dit ce que vous me proiiastes. Or vous pri je que vous me dites quele aventure vous mainne vers Soreloys.” “Sire, dient il, a vous ne celerom nous pas nostre afaire. Or sachiés que nous alom cele part pour le roi Karados Briesbras, ki la est em prison, ce savom nous certainnement. Et nous le deliverrom mout volentiers, se nous en aviom le pooir.” Lanselos se taist adont et ne lour veut mie dire k'il i voist pour cele aventure meïsmes. Et sans faille bien i aloient il pour une meïsmes aventure, car li rois Karados sans doute ne peüst on delivrer en nule maniere du monde, se on n'eüst avant menee a fin l'aventure des trois passages.
Quant il ont lour conseil finé, Lanselos dist Neronneus: “Neronneus, fait il, je me recort orendroit d'une parole que vous me desistes anuit au venir, car vous me desistes que vous aviés cestui castel gaaingnié par une seule lanche.” “Sire, fait Neronneus, ce est voirs. Je le vous dis voirement et encore le vous di je bien. Et se vous volés savoir conment ce fu, je le vous conterai mout bien.” “Oïl certes, fait Lanselos. Je le voel volentiers oïr.” “Sire, et je le vous conterai dont, fait Neronneus.
Or sachiés k'il n'a mie encore granment de tans que uns cevaliers de cest païs fonda cest castel. Li cevaliers estoit mout preus et mout vaillans et mout poissans des armes et avoit une fille que on tient orendroit pour une des plus beles dames de cest païs. Quant li cevaliers ki cest castel avoit fondé, ensi con je vous cont, vint a la mort, cele fille, ki tant estoit bele, remest sans mari; et de ce estoit il trop durement courechiés ne il nel voloit donner a nul cevalier ki entour fust, u pour ce k'il ne prisoit pas tant lour cevalerie u pour che par aventure k'il n'en i veoit nului ki par bonté de soi meïsmes deüst la damoisele avoir.
Quant il vit apertement qu'il estoit a la mort venus, il fist maintenant tous ses houmes venir devant lui et lour dist: “Signeur, pour ce que je n'ai pas ma fille mariee a mon vivant, je voel que vous me jurés sour sains que vous le marierés, ensi com je vous dirai.” Et il li jurerent tout maintenant. Quant il li orent juré, il lour dist: “Signeur, vous savés bien tout certainnement que je ai par ma cevalerie conquestee toute la tere que je ai, car vous savés bien que mes peres fu uns povres vavasserres, ki n'ot mie granment en cest monde. Je voirement par la grasse de Dieu et par le pooir que Diex m'en donna ai tant fait que cis castiaus est miens et troi autre, et les ai tous gaaingnié par mon escu. Ma fille, ensi con vous veés, remaint a marier: ce poise moi mout cierement. Grant piece a sans doute que je l'eüsse bien mariee, se je veïsse u emploiier sa biauté. Mais Diex ne vaut que je le trouvaisse, et pour che remest.
Ore donc pour ce que je vauroie volentiers qu'ele fust mariee a hounour de cevalerie a aucun povre cevalier, preudome du cors, ki par sa proueche peüst ma tere maintenir autresi em pais com je l'ai maintenue dusques chi, si que vous i peüssiés avoir boin signeur et redouté de ses voisins, je voel que des ore mais soient devant la porte de cest castel, ausi l'iver conme l'esté, dusques a .VIII. cevaliers armé de toutes armes. Cis castiaus est auques en lieu et en trespas de cevaliers errans. Tous les cevaliers errans que aventure aportera cest cemin vous asaurrés pour esprouver lour bonté et lour cevalerie et pour connoistre lour pooir. S'il avient puis par aucune aventure que aucuns cevaliers vous puisse tous .VIII. abatre et tourner a desconfiture, celui retenés entre vous et le faites signeur de vous et li donnés ma fille a feme, pour tant k'il le voelle avoir. Autrement ne voi je mie conment vous puissiés avoir si boin signour com il vous seroit mestiers. Mais par ceste esprueve sans doute le porrés vous trouver et si ne remanra mie granment, ce me dist mes cuers.”
En teus paroles morut li preudom. Li cevalier a qui cis conmandemens avoit esté fais se mirent puis de tout lour pooir en travail et en cure de metre a fin ce kil lour avoit esté conmandé et maintenant conmencierent a garder le passage encontre les cevaliers errans. Un jour avint k'il maintenoient encore mout bien cele coustume k'il avoient emprise, si avint que aventure m'aporta ceste part, armé de toutes armes ne n'avoit en ma compaingnie que un esquier tant seulement. Quant je vi que li cevalier estoient en tel maniere aresté en mi le cemin, je connui tout maintenant que je estoie venus au jouster et, pour moi tost delivrer de cest fait, je lour courui esranment sus, et m'avint adont si bien que je les abati tous .VIII. d'un seul glaive et les mis dedens le castel par fine forche, desconfis et desbaretés. Quant je me fui d'aus delivrés en tel guise con je vous cont et je m'en voloie partir, tout chil du castel vinrrent maintenant aprés moi et tant me proiierent belement de remanoir que je demourai avoec aus pour herbergier.
Et quant je fui entr'aus descendus, il me demanderent ki je estoie, et je lour dis. Adont firent il venir devant moi la damoisele et me demanderent se je le voloie a moullier a toute la tere qu'ele avoit. Que vous diroie je? Tant me dirent unes paroles et autres que je m'acordai a aus. Si firent de moi lour signeur et me donnerent la damoisele a moullier a toute la tere qu'ele tenoit. Sire, or vous ai devisé conment je conquis cest castel par un seul glaive et en une seule eure de jour.” “Certes, fait Lanselos, de tout ce vous ai ge bien entendu, mais or me dites pour coi vous empresistes le pont a garder u je vous trouvai hui.” “Certes, sire, ce dist Neronneus, tout ce vous conterai je bien puis que vous le volés savoir.
Or sachiés que, au point que je encore faisoie les noches de ma feme et nous en meniom chaiens la joie et la feste, si avint un soir que nous estiom chaiens dusques a .XII. cevalier, tout autresi jone baceler com je sui orendroit u plus, si conmenchasmes adont a parler de cevaleries et de faire hardemens et esfors. Li uns se conmencha plus a prisier que li autres et a dire foles vantanches et tant k'il avint que uns jovenes cevaliers, ki de cest païs estoit, dist: “Signeur, il n'i a ci nul de vous, s'il voloit emprendre sour soi un hardement, que je n'empresisse le mien.” Et cascuns dist k'il emprendroit le sien endroit soi.
Li cevaliers ki ches paroles avoit esmeües parla tout premierement et dist: “Je fais un veu devant vous tous que, tout maintenant que je me departirai de chi, je m'en irai tout droit a la maison le roi Artu et m'aresterai devant sa porte tous armés et a cheval, et tout le premier chevalier ki de laiens istra, qui que il soit, se ce n'est li rois Artus tant seulement, je l'asaurai, pour tant k'il soit armés. Et s'il n'est armés, je li ferai prendre ses armes et tant me combatrai a lui que le menrai dusc'a outrance u il moi. De ce me vant je bien.”
Li autres chevaliers dist aprés: “Tout maintenant que je me serai de chaiens partis, je me metrai au chemin et toute la premiere damoisele que je trouverai, en quelconques conduit que je le truise, neïs s'ele estoit u conduit Lanselot du Lac, je le prendrai et l'en amenrai puis chaiens, pour che qu'ele soit tout son aage damoisele de la dame de chestui castel chi.”
Li tiers cevaliers dist aprés: “Je me voel de chaiens partir orendroit et me metrai au cemin pour aler en la maison le roi Artu au plus droit que je porrai: si fais un veu que a tous les cevaliers errans ki aillent querant aventures que je enconterrai entre chi et la je me combaterai dusc'a outranche, s'il n'est en tel maniere que li cevaliers voist refusant la bataille de moi.”
Li quars cevaliers dist aprés: “Signeur cevalier, ensi est que cascuns vait parlant de ce ki plus li touce au cuer. Il n'a mie encore demi an acompli que mesire Gavains, li niés le roi Artu, ochist un mien frere carnel, boin cevalier preu et hardi. Et pour sa boine cevalerie estoit il renonmés u roiaume de Logres et en maintes autres contrees. Mesire Gavains l'ocist en traïson, je le sai tout certainnement. Je fais un veu que jamais mon hauberc n'osterai de mon dos devant ce que je aie de monsigneur Gavain fait. et sans traïson, autretant com il fist de mon frere.”
Li quins dist un autre hardement, car il dist k'il ne reposeroit jamais devant ce qu'il aroit abatu de sele le roi Artu meïsmement, ne ja ne le trouveroit en si grant compaingnie k'il ne l'alast ferir de la lanche sans fer, car ochire ne le voloit il mie. Mais il l'abateroit sans doute, puis k'il l'avoit voué, conment k'il l'en deüst aprés avenir.
Li sisimes dist aprés: “Signeur, deus beles dames sont en cest païs et ces deus passent de biauté toutes les dames ki orendroit soiient au monde. L'une de ches deus dames si est la roïne de Logres, et l'autre la roïne de Cornuaille. Je me vant de tant que g'irai trusques en Cornuaille et baiserai la roïne Yseut, conment k'il m'en doie avenir.”
Que vous diroie je, mesire Lanselot? De tous ches cevaliers ki chaiens estoient adont n'i ot nul ki son veu ne fesist. Et quant cascuns ot dite sa vantanche, il me dirent: “Et vous, Neronneus, que ferés?” Pour ce que cascuns avoit fait son veu, me couvint il faire le mien, si dis adont: “Signeur, or sachiés tout vraiement k'il n'i a nul de vous kil n'ait mout grant cose emprise sour soi. Et pour l'ahatine de vous emprendrai je ja par aventure greigneur cose sour moi que je faire ne devroie: cha devant a un pont que vous savés bien ki est apelés li Pons du Gaiant. A cest pont est tous li communs trespas de tous chiaus ki vont vers Soreloys et vers Norgales. Je preng orendroit sour moi a garder le pont encontre tous les cevaliers ki i venront en tel maniere que je me combatrai a cascun cevalier ki par force i vaurra passer.” Et dis que je maintenroie ceste coustume un an entier, se avant n'i venoit si boins cevaliers k'il passast le pont par force d'armes et ki me menast dusc'a outrance. Et de tous les cevaliers que je conqueroie par forche d'armes, je feroie chaiens aporter les escus, ki seroient tesmoignant de mon fait voirement. S'il avenoit que je abatesisse aucun chevalier ki abatre ne me peüst, a celui ne me combatroie je pas, ains s'em porroit aler par tant trestous quitement.
Sire, en tel maniere con je vous cont, empris je cest pont a garder, que je ai ja gardé .III. mois entiers. Et m'en estoit si bien avenu, la Dieu merchi, que encore n'i estoit venus nus cevaliers que je n'eüsse abatu u mené a outranche par forche d'armes. Des abatus, sire, vous di je bien k'il en i ot assés et des outrés i ot il bien dusc'a .XXXIIII., dont encore sont tout li escu chaiens.”
Quant il orent de ceste cose tenu grant pieche parlement en tel maniere con je vous ai conté, il s'asisent esranment au mengier, car bien en estoit tans et eure venue. Cele nuit furent il servi et aaisié de tous les biens que Neronneus pot avoir adont, car bien sachiés que mout se pena de tout som pooir d'ounerer Lanselot et ses compaingnons, com chil ki trop avoit grant joie de sa venue.
Au soir, quant il orent mengié, dist Neronneus a Lanselot: “Sire, vous vous departirés demain de chaiens et je sai bien que vous tournerés vers le grant cemin au plus tost que vous porrés. Et pour ce que je sai bien tout vraiement que vous ne savés que vous trouverés ça avant, vous en voel je acointier une partie. Sachiés que vous trouverés demain entour eure de prime, cha devant en une montaingne, un castel fort et rice de grant maniere. En celui castel a orendroit tout nouvelement mise avant une coustume assés anieuse et vilainne, dont maint anui venront encore et maint grant mal en seront fait, s'ele est longement maintenue. Car bien sachiés que tout li cevalier errant ki de la maison le roi Artu sont et ki vienent cele part i sont aresté et retenu et mis em prison, ce m'est avis; et autresi retienent il les damoiseles conmunaument qu'il truevent alant en conduit de cevalier, qui que il soit.
Ceste coustume, ki tant est anieuse et mauvaise con je vous cont, ont orendroit tout nouvelement amené avant cil du castel. Pour coi je vous di que vous laissiés le chemin ki vait au chastel et tournés le grant cemin a destre. Et bien vous souviengne, quant vous venrés a une grant crois de piere ki est cha devant, que vous laissiés le cemin a ssenestre et tournés celui a destre, car cil a senestre vait tout droit au castel, et lors serés delivrés de cel felon trespas.” “Or me dites, fait Lancelos; et savés vous por coi ceste coustume fu mise avant si nouvelement?” “Sire, oïl bien, fait Neronneus. Ele fu premierement acoustumee pour le fait d'un cevalier que vous amés de tout vostre cuer, ki fist un outrage au signeur du castel. Li sires du castel, ki bien veoit tout apertement k'il ne s'em pooit mie vengier a chelui ki ceste honte li avoit faite, mist maintenant ceste coustume avant, car ensi s'en cuide vengier en aucune maniere.” “Or me dites, fait Lanselos; et ki fu cil cevaliers pour qui ceste coustume fu mise avant?” “Sire, fait Neronneus, ce fu Blyoblerys de Gaunes, vostres cousins germains.” “Et quel outrage fist il dont au signeur du castel?” “Sire, ce vous dirai je bien, fait Neronneus, puis que vous savoir le volés.”
Lors li conmenche a conter conment il avoit au signeur du castel tolue s'amie et a forche tout en tel maniere com nous vous avom devisé cha ariere. Et pour cel fourfait que Blyoblerys li fist vait il ensi arestant et retenant par la force de ses cevaliers tous les chevaliers de la maison le roi Artu que aventure mainne ceste part et toutes les damoiseles autresi que on trouve en conduit de chevalier errant. “En non Dieu, fait Lanselos, ceste coustume est auques vilainne ne ele ne deveroit mie mout longement durer.”
Itant dist Lanselos de ceste cose, mais plus n'em parla a cele fois. Cele nuit demanda il a Neronneus: “Neronneus, se Diex vous doinst boine aventure, que vaurrés vous faire des ore mais de la garde de vostre pont? Le vaurés vous garder encore?” “Sire, je non, fait Neronneus. Je le lais du tout a garder. Puis k'il est ensi avenu que mieudres cevaliers de moi i est venus et k'il le m'a moustré apertement, je n'en doi plus tenir la garde. Au chief de l'an, quant li compaingnon revenront ki firent chaiens lour aatines, s'i m'en voelent blasmer, si m'en blasment! Je le gardai et desfendi tant com je poi, mais je le lais orendroit atant.” “Or me dites, fait Lanselos. Et oïstes vous auques puis nouveles de nul de vos compaingnons k'il menaissent a fin lour veus?” “Certes, sire, oïl. Je ai oï nouveles de tous. Teus i ot ki en furent mort et li autre sont encore en vie. Je sai bien tout certainnement que chil ki ala en Cornuaille pour la roïne Yseut baisier est mors, car li rois March le fist ocire a Tyntajol, ce me conta uns esquiers ki estoit frere carneus au cevalier.” Assés parlerent cele nuit par laiens de pluiseurs coses et d'aventures et puis s'alerent couchier et reposer dusc'a le matinee.
A l'endemain, quant il ajourne, li chevalier ki mout estoient desirant de cevaucier se lievent et apareillent. Et quant il sont armé et monté, il se metent maintenant a la voie et mout conmandent a Dieu Neronneus et dient que, s'il vienent en point k'il li puisent faire bonté, bien li rendront le guerredon de la courtoisie qu'il lour a faite a cestui point en son ostel. Quant il sont venu au grant cemin, et Neronneus les a convoiiés, il se depart d'aus. Neronneus s'en retourne a son castel. Et li troi compaingnon, quant il furent venu au grant cemin ferré, il cevauchent cele matinee, parlant toutes voies entr'aus de Neronneus et dient k'il est boins cevaliers et hardis. “Si m'aït Diex, fait Lancelos, je ne peüsse mie croire legierement, devant ce que je l'eüse esprouvé, k'il fust de la bonté de cevalerie k'il est, car encore n'a pas granment de tans k'il fu nouviaus cevaliers.”
Dont n'orent mie granment cevauchié cele matinee quant il virent devant aus la montaingne u li Castiaus Uter estoit, cil castiaus meïsmes u chil a la Cote Mautaillie estoit em prison, en tel maniere con je vous ai conté cha ariere. Quant il conmenchent a aprochier de la montaingne, il voient tout apertement les fortereces du castel et les tours. “Signeur chevalier, fait Lanselos, or poés veoir le castel u li cevalier de la maison le roi Artu sont aresté et les damoiseles trespassans.” “Sire, vous dites voir, ce dient li compaingnon.” Tant ont chevauchié en tel maniere parlant toutes voies de celui du castel qu'il sont venu dusc'a la crois de piere que Neronneus lour avoit enseignie, u il devoient eskiver le cemin du castel.
Quant il sont dusques la venu, li doi chevalier dient a Lanselot: “Sire, que vous plaist il que nous fachom? Veés chi les deus cemins que Neronneus nous enseigna: li uns en vait au castel amont et li autres tourne d'autre part.” “Signeur, fait il, vous dites voir. Je endroit moi en voel faire volentiers ce que vous vaurrés. Et nonpourquant tant sai je bien des coustumes du roiaume de Logres que, puis que cevalier viennent a une voie ki se part en deus u en trois, il se doivent tout maintenant departir et tenir cascuns sa voie. Pour coi je di que nous sonmes, ce m'est avis, venu au departir, se nous volom faire la coustume que cevalier errant doivent tenir.” Quant il entendent cheste parole, il connoissent tout maintenant que Lanselos ne veut pas lour compaingnie tenir a ceste fois et k'il se voloit d'aus departir. Et pour ce k'il n'alassent pas volentiers encontre sa volenté, respondent il: “Sire, vous dites courtoisie et ce que chevaliers errans doit dire. Nous sonmes sans doute venu au departir. Or prendés lequele voie que vous vaurrés et nous prenderom l'autre.” “Signeur, fait il, les vos merchis, quant vous m'avés mis a cois des deus voies. Or sachiés que je preng la voie du castel.” Et il conmencent adont a sousrire et dient: “Ha! sire, pour ce parlastes vous ore du departir que vous ne voliés pas que nous vous i fesisom compaingnie!” Et il se taist adont, k'il ne lour respont riens sour ceste parole. Quant il ont lour hiaumes ostés et il se sont entrebaisié et entreconmandé a Nostre Signeur, ensi com cevalier errant doivent faire et faisoient a celui tans acoustumeement, il relacent lour hiaumes et Lanselos se met adont droit en la voie ki aloit au castel. Et li autre tournent l'autre voie, mais mout sont durement dolant et courechié de che que Lanselos les a fais en tel maniere de lui departir, car trop volentiers vauroient veïr en quele maniere il porra delivrer la coustume du castel.
Quant Lanselos se fu partis de ses deus compaingnons, il cevaucha tout le cemin de la montaingne et tant fist k'il vint pres du castel a deus archies. Et saciés que la desus en la montaingne avoit une plaingne trop bele, qui duroit bien de toutes pars deus lieues englesques. et estoit cele plaingne garnie merveilleusement de prés, de bois et de fontainnes, ki le castel faisoient rice et aaisié de toutes coses. Quant Lanselos fu devant le castel venus, il voit en un pré, la devant, auques pres de la porte, en une grant arbroie tendus dusc'a .VI. paveillons biaus et riches. Delés cascun paveillon avoit un ceval tout enselé et tout apareillié pour monter et un escu tout nouvel. Et sachiés que li escu estoient tout d'une samblanche et noir conme meure. Quant Lanselos voit les cevaus tous apareilliés et les escus devant les paveillons et si pres de la porte du castel, il dist bien a soi meïsmes que chi li couvient faire proueche: de chi ne se puet il departir sans jouste u sans bataille faire.
Lors s'areste tout maintenant et fait regarder a son ceval k'il n'i faille riens que si esquier puissent amender. Et la u il s'estoit illuec arrestés en tel maniere, atant es vous vers lui venir un esquier, ki venoit droit des paveillons et li dist sans lui saluer: “Sire cevaliers, ki estes vous? Estes vous de la maison le roi Artu?” “Vallet, fait Lanselos, oïl, sans doute. De la maison le roi Artu sui je et compains de la Table Reonde. Beneois soit Nostres Sires, ki l'ounour m'en vaut otroiier!” “En non Dieu, ce dist li vallés, ce puet vous peser mout chierement. Miex vous venist a cestui point que vous n'eüssiés onques veüe la maison le roi Artu ne la Table Reonde. Et sachiés que je vous deffi de par les cevaliers de cest castel. Pour autre cose ne fui je a vous envoiiés fors pour dire que vous vous gardesissiés d'aus, car bien sachiés que vous estes venus a la bataille!”
Quant il a dite ceste parole, il n'i fait autre delaiement, ains hurte ceval des esperons et s'en vient droit as paveillons et crie tant com il puet crier: “Or tost as armes, signeur cevalier, signeur cevalier! Chis cevaliers aventurous ki cha est venus est des compaingnons de la Table Reonde!” Lors prent un cor ki estoit en l'un des paveillons et le conmence mout hautement a sonner, si k'il fu tout clerement oïs par tout le castel. Et ne demoura mie granment aprés quant li crenel des murs des fortereches et des tours conmenchierent tout a emplir de dames et de damoiseles et d'unes gens et d'autres, car tout maintenant k'il oïrent la vois du cor, il sorent tout vraiement k'il i devoit avoir joustes u bataille et que cevaliers de la maison le roi Artu i estoit venus. Et pour ce estoient il venu as murs du castel.
Quant Lanselos vit que li crenel se conmenchoient a emplir de chiaus de laiens, il dist a ses esquiers: “Or poés veoir, signeur vallet, que nos joustes seront bien regardees!” Aprés ce ne demoura mie granment quant il vit des paveillons issir un cevalier armé de toutes armes, ki montés estoit sour un des cevaus, et prent un escu et un glaive. Quant il est tous apareilliés de jouster, il dist a Lanselot: “Sire cevaliers, gardés vous de moi, car je vous abatrai, se je puis!”
Quant Lanselos voit que a jouster le couvient, il n'i fait autre delaiement, ains laisse courre au cevalier au ferir des esperons et li donne un si grant cop en mi le pis tout a descouvert que pour le hauberc ne remaint k'il ne li fache le glaive boire u pis et li met auques em parfont la dedens le fer trenchant. Li cevaliers ne puet le caup soustenir, com chil ki se sent durement feru. Et pour ce vole il du ceval a tere mout felenessement et gist illuec autresi conme mors et maintenant est environ lui la tere tainte de son sanc et vermeille.
Quant chil ki desus les murs estoient voient lour cevalier gesir par tere, ki ne faisoit nul samblant de soi remuer, il quident tout vraiement k'il soit mors et pour ce s'escrient il tout conmunaument a une vois: “Mors est nostres cevaliers! Mal s'est prouvés de ceste jouste!” Et quant Lanselos l'a abatu, il nel regarde plus, non plus que s'il ne l'eüst onques veü, mais la u il voit les autres cevaliers, ki ja estoient monté et estoient issu des paveillons tout apareillié de ferir et de grever Lanselot se il peüssent. Lanselos, ki de nule riens ne les doute, ains les bee tous a metre a desconfiture, s'il onques puet, lors laisse courre tout maintenant. Et de tant li fu il bien avenu k'il n'avoit encore mie son glaive brisié, ains en fiert le premier k'il encontre si durement k'il li fait vuidier les arçons. Et s'il avoit fait mal a l'autre cevalier, encore fist il pis a cestui de cest caup. Et li autre cevalier fierent sour lui tout a un caup et brisent lour glaives tout .IIII., mais autre mal il ne li font ne de la sele il nel remuent; et de tant li avint il bien k'il ne li ochisent mie son ceval.
Quant il voient k'il lour est en tel maniere escapés de ces joustes, il metent esranment les mains as espees pour lui courre sus et damagier, s'il en ont le pooir. Et il refait tout autretel, car bien voit tout apertement que a faire li couvient. Ensi conmence la mellee grans et merveilleuse des .IIII. chevaliers du castel encontre Lanselot. Il l'asaillent mout aigrement de toutes pars, et par ce le quidoient il mener a desconfiture avant que chis gieus departesist, mais il connoissent bien tout certainnement as caus k'il vont recevant de lui k'il est preudom, boins chevaliers de grant forche et de grant pooir, li plus vistes et li plus hardis k'il onques mais veïssent venir entr'aus, ce dient il bien tout vraiement. Mais pour ce k'il est tous seus et il sont .IIII., le quident il bien metre a mort u a outranche, si s'en traveillent mout durement, mais lour travaus ne lour i vaut. Decheü sont et engingnié trop malement. Mauvaisement connoissent celui encontre qui il se combatent.
Grant pieche dure la bataille en tel maniere que nus ne les veïst adont ki peüst mie legierement connoistre qui en avoit le meillour, u Lanselos u li .IIII. cevalier. Chil des cretiaus, ki la bataille regardoient, quant il l'ont une grant piece regardee et il voient le contenement Lanselot, l'aspreche qui en lui estoit et la vistece et il voient d'autre part le contenement des .IIII. cevaliers, il dient tout apertement k'il ne virent onques mais a nul jour un si preudome n'ausi boin cevalier com chis est. Il lour est bien avis sans doute que au daerrain ne porront encontre lui durer li .IIII. chevalier du castel, ains les metra tous a mort et a desconfiture. “Par Sainte Crois”, fait uns viex cevaliers, ki desus les cretiaus estoit et qui avoit des le conmencement mout ententivement regardee la bataille. Il dist a chiaus ki entour lui estoient: “Par Sainte Crois, il les metra tous quatre a desconfiture u a mort, et ançois que la nuis venist en ociroit il teus .X. com cist cevalier sont. Et saciés tout certainnement k'il est bien mestiers que li chevaliers du castel viengne tost, car cist quatre sont mort et honni s'il ne s'enfuient.”
Chele coustume sans faille avoit esté en tel maniere establie que se aucuns cevaliers i venoit par aventure ki par son cors seul peüst mener les .VI. cevaliers a outrance, il couvenoit que li sires du castel se venist a lui combatre. Se cil pooit puis par sa forche metre le signeur au desous et tourner a desconfiture, tout maintenant seroient delivré tout li prison de laiens et chele coustume ki nouvelement estoit establie encontre la maison le roi Artu fauroit d'ore en avant.
Grant pieche dure la bataille des .IIII. cevaliers encontre Lanselot. Mais au daerrain le couvient il finer a la honte et la deshounour des .IIII. cevaliers, car Lanselos les tourne par force a desconfiture. Sans faille il se desfendirent tant com il porent, mais en la fin ne lour valut riens lour desfense. Li doi des .IIII. cevaliers remesent u camp, si navré et si malmené durement k'il ne quident jamais veoir nul autre jour que cestui. Li autre doi fuient du camp pour garandir lour vies, car bien voient apertement que, s'il plus demouroient u camp, k'il seroient mort et honni.
Li cris est grans de toutes pars et la huee merveilleuse. car cil ki sour les cretiaus estoient, quant il voient lour chevaliers ki ensi sont desconfit et par le cors d'un seul chevalier, il crient tout aprés conmunaument: “Veés les honnis! Veés les honnis!”
La criee est si merveilleuse que li sires du castel, ki estoit en la maistre tour et se gisoit en son lit tous vestus ne de celui fait ne savoit encore riens, entent la noise. Dont demande a ciaus ki devant lui estoient: “Quele noise est ce que je oi? Pour coi crie si fort chis pules?” Et la u il disoit ceste parole, atant es vous devant lui venir un viel chevalier, ki ses parens carneus estoit. Lors que li sires du castel voit le cevalier venir devant lui, il li demande: “Queus nouveles? Sire, fait il, armés vous tout esranment, car a combatre vous couvient. Car de vos .VI. cevaliers ki le passage gardoient pour la coustume maintenir que vous aviés mise avant sont mort li .IIII. et li autre doi sont tel atorné k'il n'avront jamais pooir de porter armes. Et conment est ce avenu? fait li sires. Sire, fait li cevaliers, la dehors est orendroit venus uns cevaliers errans ki par son cors tant seulement a ceste desconfiture faite. Mais il est sans faille tant durement navrés et si traveilliés k'il n'ara ja duree encontre vous.”
Quant li sires entent ceste nouvele, il devient un poi esbahis et est auques espoentés, car il quide vraiement tout maintenant que ce soit Blyoblerys de Gaunes ki ceste part soit retornés pour lui metre a mort. Et saciés que Blyoblerys estoit li chevaliers du monde que il plus redotoit. Mais toutes voies ce l'aseüre durement k'il set pour voir k'il s'est combatus encontre .VI. cevaliers, si ne puet estre en nule maniere du monde k'il ne li aient tant donné a faire k'il est tant durement lassés et traveilliés k'il ne quide mie k'il puisse ja durer a lui, a ce k'il venra ja sor lui tous frés et reposés et cil est lassés et traveilliés outre mesure et navrés et a perdu du sanc grant partie. Autrement ne puet estre. Toutes ces coses li donnent grant hardement en ceste aventure. “Or tost! fait il. Aportés moi mes armes, puis que li cevalier de chaiens sont si honi et si maumis k'il sont tout mené a recreandise par un seul chevalier estrange! Certes jamais a nul jour de ma vie en aus n'avrai fianche! Or porrés ja veoir tout apertement se je tous seus n'ai plus de pooir que il n'ont tout .VI.!”
Si tost com il a conmandé que ses armes li soient aportees, et on li aporte tout maintenant, si l'arment esranment bien et bel a tout le mieus k'il onques pueent. Et quant il est armés, il s'en ist hors de la cambre et vient en mi la court et monte sour un ceval fort et isnel, de grant bonté. Quant il est tous apareilliés k'il n'i faut fors du ferir, il demande a ciaus ki entour lui estoient: “U est li cevaliers ki ceste honte nous a faite?” “Sire, font il, il est la hors devant la porte, encore n'est il chaiens entrés.” Li cevaliers s'en vait atant dusc'a la porte du castel et s'en ist hors tous maintenant.
Tout maintenant que cil ki sour les murs estoient et regardoient Lanselot a merveilles et disoient tout plainnement que onques mais nus cevaliers ne l'avoit si bien fait, quant il voient lour signeur venir tout apareillié et volenteïs de la bataille, pour ce que mout avoient grant esperanche de sa cevalerie, car en mainte forte espreuve l'avoient il ja veü dont il s'estoit bien delivrés et a l'ounour de lui, quant il le voient venir. il s'escrient tout conmunaument a une vois: “Veés chi le boin chevalier! Veés ci le boin cevalier!”
Quant Lanselos entent ceste nouvele, il s'esmerveille mout durement que ce puet estre et pour coi il dient “Veés chi le boin cevalier”. Se il fust orendroit u roiaume de Cornuaille, il ne s'esmerveillast mie de ces paroles, car il quidast tout maintenant que ce fust mesire Tristrans de qui il desissent. Mais u roiaume de Logres, ce li est avis. n'en set il nul que on doive apeler le boin cevalier se ce n'est Palamidés tant seulement. Et tout maintenant que Palamidés li vient u cuer, il dist a soi meïsmes que ce est Palamidés sans doute a qui il le couvient combatre. Mais mout s'esmervelle durement conment il estoit ja si tost venus ceste part, car avant ier n'avoit encore mie granment qu'il l'avoit delivré de la prison de Breüs sans Pitié.
La u chil du castel crioient en tel maniere a lour signeur “Veés le boin cevalier!”, une damoisele ki aprés Lanselot estoit venue mout priveement, et l'avoit cele part envoiie Neronneus pour savoir que Lanselos feroit laiens, car il savoit bien tout certainnement que, puis que Lanselos saroit nouveles de ceste aventure, il ne lairoit en nule maniere du monde k'il n'i alast. Pour ce que Neronneus voloit savoir conment Lanselos fineroit de ceste aventure, avoit il envoiie aprés lui une damoisele de son ostel au castel Uter pour ce qu'ele li seüst raconter tout celui fait.
La damoisele estoit montee sour les murs du castel avoec les autres de laiens. Quant ele entent que cil du castel aloient en tel maniere criant pour lour signeur “Veés chi le boin cevalier!”, ele conmence encontre a crier, tant com ele puet: “Taisiés vous, gent maleüreuse! Vous ne savés que vous alés disant! Vous avés iex et si n'en veés goute! Ce n'est pas li boins chevaliers que vous alés moustrant. Mais veés le la celui ki a faite maintenant la desconfiture de vos cevaliers! De celui devés vous dire voirement que ce est li boins cevaliers!”
La u ele disoit ceste parole, une vielle dame ki delés li estoit et ki estoit sereur germainne au cevalier du castel, quant ele entent les paroles que la damoisele disoit et ele oï qu'ele si hardiement aloit contredisant ce que cil de laiens disoient, ele s'acoste tout maintenant de li et li dist mout deboinairement: “Damoisele, se Diex vous doinst boine aventure, dites moi, s'il vous plaist, qui chil cevaliers est que vous alés si durement loant.” “Dame, ce dist la damoisele, se Diex m'aït, ce est li mieudres cevaliers du monde, selonc ce que je oï dire, n'a mie encore trois jours, de preudoume et de boin cevalier. Et se vous estiés orendroit en la maison le roi Artu, je ne croi que vous i trouvissiés nul cevalier ki encontre ceste parole alast, s'il ne le faisoit par haïne.” “Ha! damoisele, pour Dieu, fait la dame, puis qu'il est si boins cevaliers, je vous pri que vous me dites conment il est apelés.” “Dame, ce dist la damoisele, son non ne vous dirai je mie a ceste fois, car par aventure il ne li plaist mie. Mais tant vous di je bien tout seulement que c'est li mieudres cevaliers du monde.” “En non Dieu, fait la dame, puis que ce est li mieudres cevaliers du monde, u ce est sans faille Lanselos du Lac u mesire Tristrans, li niés le roi March de Cornuaille. Il ne puet estre que che ne soit li uns de ces deus.” “En non Dieu, dame, fait la damoisele, vous dites verité. Voirement est che sans doute li uns de ces deus boins cevaliers que vous avés orendroit nommés.”
Ensi parloit la damoisele que Neronneus avoit envoiie au Castel Uter et saciés que ceste parole qu'ele dist en tel maniere fu tout maintenant si poploiie et retraite decha et dela que tout cil conmunaument ki as cretiaus estoient disoient tot maintenant que chil ki ceste desconfiture avoit faite de lour cevaliers est sans doute mesire Tristrans, li niés le roi March de Cornuaille, u Lanselos du Lac. Lour sires est mors, mors est voirement sans doute, s'il ne fait pais, car encontre cestui ne porroit il mie durer. Et li doi cevalier, ki ceste cose entendent petit, tout maintenant k'il s'entrevoient, pour che k'il sevent certainnement k'il sont ensamble asamblé pour l'esprueve d'une bataille, il n'i font autre delaiement. ains hurtent cevaus des esperons et laissent courre li uns vers l'autre les glaives baissiés, car Lanselos avoit glaive boin et fort que uns de ses esquiers li avoit aporté et prousenté des lors k'il vit que a jouster li couvenoit. Li cevaliers brise son glaive et le fait voler en asteles et Lanselos, ki encore se sentoit asés petit de tout ce qu'il avoit fait, le fiert si durement que chil n'a tant de pooir k'il en sele se tiengne, ains vuide les arçons ambesdeus et ciet a tere mout felenessement.
Quant Lanselos voit le cevalier a tere, il n'i fait autre delaiement, ains descent tout maintenant et baille son ceval a garder a un de ses esquiers. Et li vallés li dist, la u il prendoit le ceval: “Sire, savés vous qui chis cevaliers est a qui vous vous devés combatre?” “Je nel sai mie tres bien, fait Lanselos. Et nonpourquant je croi que ce soit li sires du castel.” “Vous dites verité, fait li vallés. Pour Dieu, gardés k'il ne vous escape, car par cestui porrés vous faire remanoir le male coustume k'il avoit mise avant. Et s'il vous escape, tot quanque vous avés fait est noiens, car tout sera a recommenchier.” “De ce, fait Lanselos, n'aiiés onques nule doutanche, car je en cuit mout bien penser.”
Lors s'en vient vers le cevalier et li laisse courre, l'espee traite, sans faire autre delaiement. Et chil, ki autresi s'estoit apareilliés de la bataille, car bien veoit apertement que a faire li couvenoit et bien connissoit ja par le caup k'il avoit receü de la lance que de grant forche et de grant pooir estoit li chevaliers ki tel caup li avoit donné, li revient d'autre part, l'espee nue et toute droite encontremont.
Atant conmence la mellee de Lanselot et du cevalier, si fors et si fiere que chil du castel ki le regardent dient bien tout conmunaument k'il ne virent onques mais bataille si cruel ne si felenesse com est ceste, car trop sont ambedoi de grant pooir et de grant forche li cevalier. Ensi se maintient la mellee une grant piece, mais non mie trop inganment, car ele n'a pas granment duré quant Lanselos conmence a prendre tere sour le cevalier et a donner lui uns caus si grans et si pesans que cil n'a pooir ne force k'il puisse soustenir son escu se a mout grant painne non.
Que vous diroie je? Tant endure li cevaliers k'il ne puet mais en avant. Il est navrés de toutes pars et tant a ja du sanc perdu k'il est si vains et si lassés et tant traveilliés durement et si a l'alainne perdue que a painnes puet il soustenir son escu. Or est il trop durement desconfortés, car il ne voit en nule maniere du monde conment il se puisse garandir de mort encontre cest cevalier s'il ne li crie merci. Et Lanselos, ki esbahi le voit et ki bien connoist apertement k'il n'a mais en lui point de deffense, se met adont avant et se conmence plus a abandonner et li conmenche a donner par mi le hiaume si grans caus k'il le fait a tere flatir d'ambesdeus les jenous. Et il se lance adont a lui et l'aert par mi le hiaume et le sace tant felenessement a soi k'il li esrace hors de la teste et le jete en voies, si que cil remaint la teste desarmee fors que de la coife de fer. Et Lanselos li saut maintenant sour le cors et li conmenche a donner grans caus par mi le vis du poing de l'espee si que li vis li sane de toutes pars.
Quant li cevaliers se sent si maumener, pour ce k'il cuide vraiement que Lanselos le voelle ocire, il li dist: “Ha! sire cevaliers, merci! Ne m'ociés pas, car je me met du tout en vostre manaie et me tieng pour outré!” “Or fianche dont, fait Lanselos, que tu feras ma volenté et mon conmandement!” Et chil li fianche volentiers, ki se tient a boin eüré s'il puet de cest point escaper sauve sa vie. Et Lanselos le laisse maintenant et puis li dist: “Fai chi venir tes homes, si orront le conmandement que jevoel faire.” Et chil les fait venir avant tout maintenant. Quant il sont illuec assamblé tout conmunaument, grantet petit, Lanselos parole si haut que tout le pueent bienentendre et dist: “Signeur, fait il, je voel savoir par vousmeïsmes se je ai encore fait d'endroit ceste aventure toutce que on en doit faire. Car, se je n'avoie fait tout ce k'ilcouvient a l'aventure parfurnir, je sui pres que je plus enface, car je n'ai encore ci faite cose dont je me sente mie mout traveilliés.” Et il respondent tout: “Sire, assésen avés fait. Il ne couvient que vous plus en fachiés.” Adont se tourne Lanselos vers le signeur du castel et lidist: “Je te conmant sour la foi que tu m'a donnee que, se tu as prisons en ton castel, que tu tot maintenant lesfaces delivrer.” Et li sires conmande k'il soiient esraumentdelivré. “Encore te fais je, fait Lanselos, un autreconmandement. Je voel que cheste coustume que tu nouvelementavoies acoustumee que tu ne le maintiengnesplus. Ne pour cose nule que Blyoblerys te mesfesistonques tu ne feras des ore mais a cevalier errant vilonniene a dame ne a damoisele trespassant.” Et chil li creanteloiaument k'il le fera tout ensi com il li conmande ne jade cest conmandement n'istra. “Or voel je encore, faitLanselos, que tu, avant que tu de moi te departes, facesvenir avant tous les prisons que tu tiens pour quel onquesocoison k'il i soient” “Sire, fait il, volentiers.” Lors conmande a sa maisnie que on les amaint, et chilfont son conmandement. Et saciés k'il estoient bien parconte dusc'a .XXXVIII. cevaliers, ki tout repairoient enla maison le roi Artu, et des compaingnons de la TableReonde sans faille n'i avoit il mie granment, mais dedames et de damoiseles i avoit il bien dusc'a .XL., ki toutesfurent delivres par monsigneur Lancelot en telmaniere com li contes vous a devisé.
Quant Lanselos vit k'il les avoit ensi tous mis adelivrance, pour ce k'il ne vausist pas volentiers k'il seüssentpar qui il estoient delivré, il n'i fait onques autrecose, ains s'en vient tout maintenant a son cheval etmonte et se part atant d'entr'aus. Quant cil de laiensvoient que Lanselos s'en veut aler en tel maniere, il liviennent esranment au devant, criant tant com il pueent: “Ha! sire, pour Dieu et pour franchise, ne vous en aléspas en tel maniere, mais demourés avoec nous, ki sonmestout apareillié de vous servir en toutes les manieres quevous nous sarés conmander.” “Signeur, fait il, mout grans merchis de ce que vous m'offrés vostre serviche sidurement que je n'ai encore mie deservi, mais saciés queje ne demouerrai pas, car trop ai aillours a faire. Je m'envois: a Dieu vous conmant! Et saciés que, se je deüssedemourer a cestui point en nul lieu de cest païs, jedemouraisse avoec vous.” “Ha! sire, font il, pour Dieu. quant vous avés tel volenté que vous avoec nous ne volésdemourer a ceste fois, nous vous priom pour Dieu tropdurement, tant com nous porriom proiier a tel cevaliercon vous estes, que vous nous dites vostre non, si quenous sachom a dire a chiaus ki ceste part venront ki fuchil ki le male coustume de cest castel fist remanoir.” Et il respont: “Signeur, mon non ne poés vous ore a cestefois savoir ne autre cose de mon estre fors tant voirementque je sui uns cevaliers errans de la maison le roiArtu.” Quant il a dite ceste parole, il ne tient nul autreparlement a aus, ains s'en vait outre entre lui et sesesquiers et mout se haste adont de cevauchier, car il nevaurroit mie que chil de laiens venissent aprés lui pour luimetre plus en autres paroles.
En tel guise que je vous cont se depart Lanselosdu Castel Uter k'il ne lour dist son non pour nule proiierek'il li fesissent; ne il ne l'eüssent ja seü a chelui point, sene fust la dame ki a la damoisele, mesagiere de Neronneus, avoit parlé, ensi con je vous ai dit. Quant la damoiselevit que Lanselos en estoit ensi partis, et tout chil ducastel estoient ausi com tout esragié de courous pour cek'il ne savoient le non de celui ki si grant merveille avoitfaite d'armes devant aus, ains demandoit li uns a l'autre “Savés vous ki est li boins cevaliers ki de chi s'en vait?” et cascuns dist “Par foi je ne sai ki il est”, la dame, ki bien reconnoist as paroles que la damoisele li avoit dites qu'ele connoist sans faille ki li cevaliers est, se met avant et dist oiant tous: “Signeur, puis que vous ne savés qui li cevaliers est, je vous enseignerai bien conment vous le porrés connoistre orendroit. Veés chi une damoisele ki bien le connoist sans faille: ceste vous savra bien enseignier qui il est.” Dont lour moustre la damoisele.
Lors s'asamble tous li pules entour li et li conmenchent a dire tout a une vois: “Ha! damoisele, dites nous ki li cevaliers est ki de chi s'en vait.” Et ele se conmenche mout fort a escondire et dist qu'ele ne set son non. Nonpourquant au daerrain, pour ce qu'ele aperchoit bien que li pules se voloit courecier a li, ele lour dist: “Signeur, ce n'est pas courtoisie pour moi que je vous die le non de cest cevalier, puis k'il ne s'en veut descouvrir a vous. Et nonpourquant, puis que je voi apertement que je ne me porroie delivrer de vous se je ne vous disoie son non, je le vous dirai encontre ma volenté. Or saciés tout certainnement que ce est mesire Lanselos du Lac, li cevaliers plus renonmés de cevalerie ki soit orendroit en toute la maison le roi Artu.” Quant il entendent que ce est Lanselos du Lac, adont sont il plus courechié k'il n'estoient devant, car trop lour poise durement de ce k'il s'est d'aus departis si tost: trop le vausissent volentiers avoir veü par loisir et fait lui grant feste et grant hounour.
Quant li prison que cil du castel avoient furent amené avant, li sires lour dist: “Signeur cevalier et vous, dames et damoiseles, ki chaiens avés esté em prison, ensi com vous savés, vous estes delivré. Aler vous em poés toutes les eures que vous vaurrés, car nous ne vous retenrom plus. Vos armes et vos cevauceüres, tout ensi com eles estoient quant vous fustes pris, vous les ravrés. Eles n'empirierent onques a mon essient!”
Quant il entendent ceste nouvele, s'il sont lié et joiant durement, ce ne fait pas a demander, car bien sachiés vraiement k'il ne quidoient jamais estre delivré. Chil a la Cote Maltaillie, ki trop est durement liés de ceste nouvele, demande a un cevalier ki devant lui estoit: “Sire cevaliers, se Diex vous doinst boine aventure, dites moi ki fu chil ki nous delivra et qui a ceste male coustume delivree.” Et chil respont: “Sire, or saciés vraiement que ce fu Lanselos du Lac. Par lui estes vous delivré et il tous seus a maintenant tant fait d'armes par devant nous k'il a menés par force d'armes .VI. cevaliers dusc'a outranche; et aprés tout ce eüst il mort le signeur du castel a qui il se combati puis, se ne fust ce k'il cria merchi et k'il proumist k'il vous deliverroit et que il ceste male coustume k'il avoit mise avant ne maintenroit plus. Orendroit s'em parti de ci.” “Et conment fu ce, fait cil a la Cote Mautaillie, k'il s'en ala si tost? Mout fustes ore certes gent esbahie, ki avoec vous nel retenistes pour lui faire feste et hounour.” “Or saciés tout certainnement, fait li cevaliers, que se li rois Artus i fust proprement, ki est orendroit li plus grans sires du monde et li plus poissans, ne l'em peüssom nous mie plus doucement proiier ne plus bel que nous l'em proiiames. Mais onques ne vaut remanoir por nule proiiere que nous li feïssom: ce poise a nous tous mout durement.” “Or me dites, sire cevaliers, fait chil a la Cote Mautaillie; mesire Lanselos puet il estre mout eslongiés, puis k'il se departi de chi?” “Certes, nenil, ce dist li cevaliers. Je ne croi mie k'il ait encore alee demie lieue englesque.” “Et quel part s'en ala il?” “Certes, fait li cevaliers, il s'en ala tout cest cemin, ausi com s'il vausist aler vers Soreloys.” “En non Dieu, fait cil a la Cote Mautaillie, de ceste aventure sui je mout liés et mout joians, car ausi voloie je cele part aler. Mais, pour Dieu, itant me dites: quel escu porte mesire Lanselos, si que je le puisse connoistre se aventure m'amainne avoec lui?” Et il li devise.
Quant chil a la Cote Mautaillie entent ceste nouvele, il tressaut tous de joie, car il reconnoist tout maintenant que ce est li cevaliers sans doute ki avoec aus avoit cevauchié et a qui la Damoisele Mesdisans avoit dites tantes vilainnes paroles. Li cevalier desprisonné n'i font nul autre delaiement, ains prendent lour armes et lour harnois que on lour aporte tout maintenant, tout ensi enterinement com il l'avoient laiens aporté quant il furent pris; et toutes lour cevauceüres ausi lour furent amenees et rendues. La Damoisele Mesdisans, ki mout prisoit orendroit la cevalerie de celui a la Cote Mautaillie, car trop vighereusement et trop bien l'avoit veü desfendre encontre les .VI. cevaliers et tant i avoit fait qu'ele le prisoit orendroit assés plus qu'ele ne soloit, quant ele est apareillie et montee et si esquier sont monté, ele vient tot esranment a celui a la Cote Mautaillie, ki ja estoit armés et montés et avoit dit a soi meïsmes que a cestui point n'atendroit il point la Damoisele Mesdisant, car, puis k'il savoit certainnement quel part il devoit aler, il n'avoit cure de dame ne de damoisele amener en sa compaingnie a ceste fois. Que vous diroie je? La damoisele s'en vient droit a lui et li dist: “Sire, vous plaist il que nous chevauçom?” “Damoisele, fait il, il me plaist bien quant il vous plaist. Et quant vous me daingniés apeler pour vous tenir compaingnie, saciés bien que je m'en tieng a mout plus vaillant.”
Atant se metent a la voie, qu'il n'i font nul autre delaiement. Et quant il sont au plain venu, cil a la Cote Mautaillie, ki savoit tout certainnement que ce avoit esté Lanselos ki avoec aus avoit cevaucié et ki si durement s'aloit envers aus celant, parole et dist a la damoisele: “Damoisele, fait il, grant merveille est conment langhe de damoisele emprent sour soi si fol hardement qu'ele dist onques vilonie a cevalier qu'ele ne connoisse!” “Por coi, fait ele, le dites vous? L'avés vous dit pour vous?” “En non Dieu, damoisele, fait il, pour moi nel di je mie, anchois le di pour le meillour cevalier du monde, a qui vous desistes, n'a mie encore granment de tans, honte et vilonnie, plus que on ne deüst dire a un garchon. Et certes, se de vos vilainnes paroles vous mescaoit encore durement, nus ne vous en deveroit plaindre.” “Quant fu ce, fait ele, que je ting parlement au meillor cevalier du monde?” “Dont ne vous souvient il, fait cil a la Cote Maltaillie, du cevalier ki avant ier cevaucha avoec nous, celui meïsmes ki faisoit son escu porter couvert d'une houce vermeille?” “De celui, fait ele, me souvient il bien. Onques en toute ma vie ne vi un si vilain cevalier com il est ne si mesdisant. De la soie compaingnie me gart Diex, car je ne fui onques sans courous tant con je fui avoec lui! Mais pour coi le m'avés vous mis ore avant?” “Por ce, fait cil a la Cote Mautaillie, que je voel bien que vous sachiés que cil meïsmes de qui vous alés orendroit si durement mesdisant est li mieudres cevaliers du monde.” “En non Dieu, sire cevaliers, ce dist la damoisele, onques en toute vostre vie ne desistes parole u il n'eüst plus de verité que en ceste! Or saciés tout certainnement que cil ne porroit estre ne pour Dieu ne pour houme si boins cevaliers con vous dites!” “Si m'aït Diex, fait cil a la Cote Mautaillie, si est. Ce est voirement li mieudres cevaliers du monde.” “En non Dieu, fait la damoisele, male aventure ait dont Lanselos du Lac, s'il n'est mieudres cevaliers de cestui et plus courtois!” “Damoisele, fait cil a la Cote Mautaillie, ce ne porroit estre que on fust tres bien courtois avoec vous, car vous avés tout adés la langue si apareillie de dire mal et vilonnie k'il n'est nus sens d'onme si amesurés que vous ne fesissiés tourner en folie. Car de nule damoisele dont je onques oïsse parler je n'oï dire que nule en fust onques si durement mesdisans com vous estes. Or me dites, se Diex vous doinst boine aventure; vous porriés vous acorder en nule maniere a ce que Lanselos fust li mieudres cevaliers du monde?” “Certes, fait la damoisele, je m'acort bien a ce k'il est li mieudres cevaliers du roiaume de Logres. Mais se mesire Tristrans, li niés le roi March de Cornuaille, estoit ausi bien la u Lanselos est com il est en la Petite Bretaingne u en Cornuaille, je diroie tout plainnement k'il i aroit adont meillor cevalier que n'est Lanselos. Lanselos sans faille est orendroit li mieudres cevaliers ki soit u roiaume de Logres.” “Damoisele, fait cil a la Cote Mautaillie, or poés vous dont dire seürement que vous avés plus dit de honte et de vilonnie que je n'oï onques mais dire a nul home au meilleur cevalier ki soit u roiaume de Logres, car bien saciés certainnement que li cevaliers dont nous avom orendroit parlé, chil meïsmes ki fait porter son escu couvert de la houce vermeille et a qui vous desistes tant de vilainnes paroles que encore vous en souvient il bien est Lanselos meïsmes. Or esgardés com vous poés prisier et amer vostre langue, ki mesdist a tel chevalier com il est. Et encore vous di je vraiement que ce est li cevaliers ki hui nous delivra de la prison u nous estiom et ki a faite remanoir la male coustume que li sires du Castel Uter avoit mise avant nouvelement pour arester les cevaliers errans, et si croi que nous le porrom ja assés tost trouver u il cevauche cha devant.”
Quant la damoisele entent ceste nouvele, ele est tant durement esbahie qu'ele ne set qu'ele doie respondre. Ele se taist, qu'ele ne dist nul mot, et pense mout durement, mout dolante et mout courechie de ce qu'ele avoit en tel maniere parlé encontre si boin cevalier. Or s'en repent mout durement, mais ce est a tart, ce li est avis. Volentiers tournast autre voie s'ele peüst. Mais ele ne porroit mie tres bien, car ele metroit son cors en aventure s'ele voloit cevauchier sans compaingnie de cevalier, a ce que en cele contree arestoit on volentiers les damoiseles que on trouvoit sans conduit, car encore n'estoit pas seü par le païs que la coustume du Castel Uter faillie fust.
Chil a la Cote Mautaillie se haste mout forment de cevauchier, car ja vauroit avoir ataint Lanselot. Mout li tarde durement que il le voie. Et la damoisele, ki voit k'il se haste si tost de cevauchier, li demande: “Pour coi vous hastés vous si tant de cevauchier, sire cevaliers?” “Damoisele, fait il, ne vous en merveilliés mie! Il me tarde mout que je aie Lanselot ataint, ki chi devant s'en vait. Il n'est pas granment loins de nous. Ichi poés veoir les esclos de ses cevaus.” La damoisele ne set mais que ele doie dire. Ele est tant esbahie durement qu'ele ne set qu'ele doie respondre.
Que vous diroie je? Tant cevaucent en tel maniere qu'il ataingnent Lanselot, ki avaloit la montaingne et venoit au plain. Quant il les ot venir aprés lui, il se regarde et, tout maintenant k'il voit l'escu a la main blance, il connoist que ce est li cevaliers a la Cote Mautaillie, cil ki avoit emprises les trois aventures des Destrois de Sorelois, et cele damoisele ki vient avoec lui est sans faille la Damoisele Mesdisans. Lors s'areste esranment et atent tant k'il sont dusc'a lui venu. Dont les salue et dist que bien soient il venu. “Sire, fait cil a la Cote Mautaillie, Diex vous doinst la boine aventure et beneois soit Diex, ki ceste part vous amena, car bien saciés vraiement que de vostre secours avoie jou grant mestier!” “En non Dieu, fait Lanselos, je cuidoie que vous fuissiés ja cha devant assés et pour ce me hastoie je si durement de cevauchier, car je vous quidoie ataindre cha devant, hui u demain.” “Par Sainte Crois, sire, fait cil a la Cote Mautaillie, se Diex ne vous eüst cest cemin amené, malement nous fust avenu, car bien saciés que nous estiom mis en tel prison dont nous ne fuissom a piece mais delivré, se ne fust par Dieu et par vous.” “Conment? fait Lanselos. Fustes vous dont pris, puis que je me departi de vous?” “Sire, oïl, sans faille. Cil du Castel Uter nous prirent.” Lors li conmence a conter en quel maniere il furent pris et li conte tout en riant conment il fist la damoisele retenir a essient, la u il le pooit delivrer, et puis la cuida delivrer mais il ne pot, ains furent pris ambesdeus ensamble, et li conte toutes les paroles que la damoisele li avoit dites. Et de cest fait ot Lanselos trop grant joie et trop grant feste.
A chief de piece parole la damoisele a Lanselot et dist: “Ha! sire, merchi! Pour Dieu, pardonnés moi les vilainnes paroles que je vous dis, n'a mie encore granment de tans. Or saciés, sire, que se je vous conneüsse adonc autresi con je fas orendroit, mieus vausisse perdre la vie que dire vous ce que je vous dis.” “Damoisele, fait Lanselos, se vous me desistes nule vilonnie, je le vous pardoins volentiers. Saciés bien k'il ne m'en souvient mie granment. Et s'i m'en souvenoit ore bien, si m'en est il a mout petit. Mais or me dites; me connissiés vous ensi con vous dites?” “Sire, oïl voirement vous connois je bien: vous estes mesire Lanselos.” Quant Lanselos entent ceste parole, il baisse la teste vers tere et est ausi con tous coureciés de ce k'il est reconneüs. Dont demande a la damoisele: “Damoisele, ki vous dist mon non?” “Sire, fait ele, cis cevaliers ki ci est le me dist orendroit, Dont je fui toute merveillans quant je soi que vous en tel maniere vous aliés si celant.”
Atant demande Lanselos a celui a la Cote Mautaillie conment il avoit seü sson non, et il li respont: “Sire, or sachiés tout certainnement que chil du Castel Uter le sevent, mais je ne sai mie ki lour dist.” Et il respont que ce poise lui mout durement. Aprés redist a celui a la Cote Mautaillie: “Sire cevaliers, puis k'il est ensi que vous savés mon non, je vous pri que vous faites tant pour la moie amour que vous a nului ne le dites, tant com vous serés en ma compaingnie, car je ne vauroie que nus me conneüst en ceste voie, tant com je me peüsse celer.” Et cil li pramet loiaument k'il a nului ne l'en descouverra et ausi fait la damoisele.
Et Lanselos lour dist adont: “Or nous hastom de chevauchier par raison et de faire grant journee selonc ce que nous verrom que nostre ceval le porront sousfrir. Et savés vous por coi je le di? Je me departi hui de deus cevaliers ki sont de la Table Reonde et s'en vont ausi vers les Destrois de Soreloys pour aciver ceste meïsme aventure pour coi nous alom orendroit cele part. Je ne vauroie en nule maniere du monde que nous ne venissom la avant aus, et por ce di je que nous hastom le nostre afaire selonc nostre pooir.” “Sire, fait cil a la Cote Mautaillie. qu'en diroie je? Je sui tous pres que je fache des ore mais en avant a vostre los de tout ce ki partient a moi d'endroit cestui afaire.”
En tel maniere con je vous cont cevaucha tant Lanselos entre lui et sa compaingnie k'il vinrent a l'entree de Sorelloys. Et lour avint si bien k'i laisierent ariere aus les deus compaingnons dont je vous ai autre fois parlé. Quant il furent venu dusc'a l'entree de Soreloys, u il avoit une porte, ki tout adés estoit gardee de jour et de nuit pour che que pluiseur cevalier ne peüssent ensamble laiens entrer, et cele entree estoit par une trenchie si estroite et si anieuse k'il n'i peüssent en nule maniere du monde doi cevalier entrer ensamble, et sour tout ce il avoit illuec boine porte et fort que sergant gardoient, quant chil ki cele porte gardoient, ensi com je vous di, virent venir les deus cevaliers errans, armés de toutes armes, ensi com il estoient, avant k'il eüssent passé le passage, li sergant laissierent aler aval une porte de fer couleïce, ki mout fist grant noise au caïr. Quant li cevalier voient k'il sont aresté par la porte coulant que li sergant ont laissie caoir et k'il ne pueent avant aler, il ne sevent k'il doivent faire: or sont il plus dolant assés et plus courechié k'il n'estoient devant. Il se tiennent tout coi, voellent u non, com cil ki en avant d'illuec ne pueent aler.
A chief de piece vint uns des sergans de laiens a une des fenestres de la tour et dist as cevaliers: “Signeur cevalier, que demandés vous et c'alés vous querant?” Lanselos respont tout premierement et dist: “Amis, fait il, nous sommes chi doi cevalier errant, ki alom querant aventures, si sommes ceste part venu pour assaiier et esprouver se nous porriom metre a fin en aucune maniere l'aventure des trois pasages.” “Conment? signeur chevalier, ce dist li sergans. Si estes pour ce venu doi cevalier ensamble? Or sachiés tout certainnement que vous n'i poés entrer en nule maniere du monde doi cevalier ensamble, car nous, ki gardom ceste tour, en seriom mort et honni se nous le sousfriom. Ce ne vous di je mie que nous ne soufrom bien que li uns de vous deus i entre, lequel que vous mieus vaurrés, et li autres remanra dehors et atendra tant que nous avrom veü conment chil le porra faire ki dedens sera entrés.”
Quant il lour ot donné cest respons, ensi con je vous ai conté, cil a la Cote Mautaillie dist a Lanselot: “Ha! sire, pour Diu, s'il vous plaist, tant me faites de bonté et de courtoisie a ceste fois que vous soufrés que je premierement m'asaie a cheste aventure! Se je par moi le puis metre a fin, Diex tant bien! Et se je n'en ai le pooir, adont vous i porrés vous metre. Je sai bien tout vraiement que vous le menrés a fin.” “Or me dites, fait Lanselos; et se vous ne le poés mener a fin, ki le me fera savoir? Car de ci demourer longement n'averoie je cure, se je pooie.” “Sire, fait cil a la Cote Mautaillie, je vous dirai conment vous porrés estre certains de ceste cose. Je enmenrai avoec moi un de vos esquiers et en lieu de celui je vous lairai un des miens. Conment k'il m'aviengne puis, vostres esquiers retournera a vous et vous fera savoir mon fait.” “Vous dites mout bien, fait Lanselos, et je m'i acort, car ce me samble bien raisons.”
Lors parole Lanselos a ciaus de la tour et lour dist: “Signeur, vous savés bien pour coi nous sommes cha venu. Et puis que la coustume de cest passage est tele que il ne puet laiens entrer a une fois que un cevalier tant seulement, nous nous sommes entracordé entre moi et cest cevalier que je remanrai cha dehors et il entera laiens entre lui et deus esquiers. Et li uns des esquiers retournera puis et nous savra conter k'il ara fait.” “Sire, dient li sergant, a ce nous acordons nous bien. Nous meïsmes envoierom avoec le cevalier un de nos sergans, ki nous sara raconter puis tout son fait.”
A che se vont entr'aus acordant: dont oevrent maintenant la porte. Chil a la Cote Mautaillie entre dedens entre lui et deus esquiers et la Damoisele Mesdisans. Lanselos remaint par dehors auques courechiés de ce k'il ne puet aler avoec lui, car trop volentiers veïst conment il se contenra en cest afaire et se il porra cestui fait mener a fin u non.
Quant li sergant voient que chil est outre passés, il referment la porte esranment et puis dient a Lanselot: “Sire, nous ne quidom mie que vous puissiés hui mais savoir du fait de cest cevalier, mais par aventure le matin en orrés vous nouveles. Hui mais vous alés reposer ça devant en une maison ki est faite proprement pour herbergier les cevaliers errans que aventure amainne ceste part. Et saciés, sire, font il, que laiens serés vous bien herbergiés et aaisiés durement. Or vous en alés cele part et vous reposés anuit mais.” Et Lanselos lour demande adont: “U porrai je trouver cele maison que vous me dites?” “Sire, dient il, la desous en cele valee: dusques la n'a pas demie lieue.”
Atant se part Lanselos d'aus et s'en vait tout droit a la maison que cil li enseignierent. Et quant il est la venus, il descent tout maintenant et troeve que la maison est bele et aaisie et riche. Et sachiés k'il fu chele nuit servis et aaisiés merveilleusement bien, car une vielle dame ki cele maison gardoit s'en entremist mout durement. Or se taist atant li contes a parler de Lanselot et retourne a celui a la Cote Mautaillie pour deviser conment il li avint de cele aventure k'il entreprist.
En ceste partie dist li contes que, quant li cevaliers a la Cote Maltaillie se fu partis de Lanselot, il cevaucha toute cele entree entre lui et sa compaingnie tant k'il vint a la large voie et lors pooit bien estre pres de nonne. Quant il conmenche a aprocier pres du pont que li doi frere ainsné gardoient, ensi com li contes a devisé, il escoute et ot desus le pont un cor sonner mout hautement. Et sonna cil cors en une tour, ki estoit fermee a l'entree du pont, et estoit mout bele et mout rice. Aprés ce ne demoura mie granment quant de la tour issirent li doi frere, armé de toutes armes mout bien et mout ricement et estoient monté sour deus cevaus fors et isniaus. Quant il voient venir le cevalier a la Cote Mautaillie, il li crient tant com il pueent: “Sire cevaliers, volés vous passer le pont?” “Signeur, fait il, oïl. Voirement le voel je passer: je vauroie ja estre de l'autre part!” “En non Dieu, ce dient li cevalier, vous ne le poés passer, se vous ne le passés par mi nous!” “Et je le passerai, fait il, se Dieu plaist, par mi vous, puis que autrement ne puet estre!”
Lors prent son escu et son glaive, k'il n'i fait autre delaiement, et laisse courre as deus freres et brise son glaive sour l'un et le porte du ceval a tere navré mout durement d'une grant plaie k'i li ot faite en mi le pis. Et de celui meïsme poindre se hurte il a l'autre frere. Dont s'entrehurtent de toutes lour forces si durement k'il s'entreportent a la tere, les cevaus sour les cors, mais autre mal il ne se font, car li hauberc les garandirent. Et nonpourquant il caïrent si felenessement k'il sont andoi ausi com tout estouné de cel dur caïr k'il ont pris. Mais a ce n'entendent il mie granment, mout petit s'en sentent adont, ains se relievent mout vistement et metent les mains as espees. Atant conmence la mellee.
Li doi cevalier conmencent l'asaut si fort et si cruel et si pesme encontre le seul que ce est merveille a veoir. Li doi frere s'esforcent mout, tant com il pueent, de metre au desous celui a la Cote Mautaillie. Il l'asalent mout aigrement, mais bien saciés que as caus donner et recevoir ne le truevent il pas enfant: mout se desfent par grant aïr et mout est vistes et legiers, mout se set couvrir sagement et mout sagement les set asaillir. Se il sont durement large de lui donner caus, il est ausi larges du rendre: fort se combat en toutes guises, si bel se desfent et esvertue et si apertement que nus ne veïst a celui point. sa desfense qui ne li deüst donner grant pris et grant los.
Mout asaillent aigrement li doi frere celui a la Cote Maltaillie et il se desfent a merveilles. Et quant li estris a tant duré en tel maniere que nus ne veïst cele bataille ki jugier en seüst la meilleur partie, cil a la Cote Maltaillie, ki de sa bataille mener a fin s'esforce tant com il puet, lor court sus mout aïreement et chil sans faille s'aloient mout esforchant de lui metre a mort s'il peüssent. Et chil ki nul bien ne lour veut, car bien reconnoist vraiement k'il ne beent fors a sa mort, donne a l'un d'aus un caup de l'espee par mi le hiaume si grant et si pesant que pour le hiaume ne remaint k'il ne li face l'espee sentir dusc'au tes.
Li cevaliers est de celui caup tant durement estourdis k'il n'a pooir k'il se tiengne en estant, ains vole a tere tant estonnés k'il ne set s'il est u nuit u jour. Quant chil a la Cote Mautaillie voit k'il a cest frere atasté de si pres, il laisse maintenant courre a l'autre si abandonneement et plus k'i ne faisoit devant, et li donne desus le hiaume un si grant caup com il puet amener de la force de ses bras si que cil n'a pooir qu'il en estant se tiengne, ains flatist a la tere d'ambesdeus les jenous. Et quant il se quide relever a quelque painne, com cil ki grant paour a de morir, cil a la Cote Mautaillie l'aert par mi le hiaume et le tire vers soi si durement qu'il li esrache de la teste et le jete en voies si loins com il puet. Lors se lance esranment sour lui et s'apareille de lui cauper la teste, s'il n'est ensi que chil se vausist tenir pour outré. Mais li autres freres, ki premierement estoit caüs, se relieve au plus vistement k'il onques puet, et chil estoit assés boins cevaliers de sa main.
La u il voit celui a la Cote Mautaillie, ki tenoit son frere desous lui et li voloit cauper la teste s'il peüst, il dist a soi meïsmes que ceste mort ne sousfera il pas. Dont se lance esranment avant et donne a celui a la Cote Mautaillie un si grant caup desus le hiaume k'il le fait tout embronchier, et quide recouvrer autre fois; mais chil ne li suefre mie, ains saut en estant et laisse celui ki desous lui estoit. Lors conmencent la mellee tout de nouvel et sachiés qu'ele avoit tant duré que cil a la Cote Maltaillie avoit plaies grandes et petites tant que se maint chevalier qui adont estoient el monde en eüssent autant il fussent mort seulement de la foison de sanc qu'il avoit perdu. Que vous diroie je? Tant dure en tel maniere la bataille des deus freres encontre celui a la Cote Mautaillie que li doi frere recroient: il ne pueent mais en avant. Tant ont souffert et enduré k'il gisent ausi conme mort de lasté et de travail. Et cil ki nul bien ne lour veut les mainne a l'espee or cha, or la, tant qu'il se tiennent a outré pour paour de mort, car il voient tout apertement que cil est tous apareilliés d'aus metre a mort s'il ne feïssent outreement sa volenté. Et pour ce li quitent il le passage du pont.
Quant cil a la Cote Mautaillie voit k'il s'est en tel maniere delivrés des deus freres, il n'i fait autre delaiement, ains vient a son ceval et monte et demande s'il a grant voie dusc'au pont u Plenorius demeure. Et la Damoisele Mesdisans prent sour li la response et dist: “Sire, petit i a: tost i serom, se Dieu plaist. Se vous de celui cevalier ki Plenorius est apelés poés ausi venir a cief com vous avés fait de ces deus, je vous proumet loiaument que li autre troi frere, ki sont au tierch pont, n'avront ja duree encontre vous.” “Damoisele, fait il, or ne vous esmaiiés! Par la foi que je doi a tous les preudomes du monde, se Diex m'en veut aidier et aventure ne m'i nuist trop durement, je en quit bien venir a cief ausi con je ai fait de ces deus, a che que je ne sui mie encore trop travelliés.” “En non Dieu, sire, fait la damoisele, que que vous dites, je voi bien que vous estes traveilliés durement et mout avés du sanc perdu, ce voi je bien.” “Damoisele, fait il, de ce ne vous caut! Onques pour ce ne vous esmaiiés, car se Diex me doinst boine aventure, je ne me sent de tout cest fait.” “Dex le voelle, fait ele!”
Atant se metent au chemin, quant il se sontapareillié, et passent le pont; et quant il ont le pont passé, li cevaliers oste son hiaume de sa teste pour cueillir l'airet le vent et vait recouvrant s'alainne tout en chevauchant. Tant ont alé en tel maniere k'il sont venu dusc'acelui pont que Plenorius gardoit. Et sachiés que Plenoriusavoit ja oïes nouveles que uns cevaliers errans estoitvenus au pont, ki par sa proueche avoit ses deus freresmenés dusques a outranche par force d'armes et venroit a lui combatre tout maintenant. Pour che s'estoit il bien apareilliés de ses armes, car a la grant aspreche et a la grant visteche que on li avoit contee de celui et que il avoit auques tost le pont delivré de ses deus freres, il pense bien k'il n'est pas sans grant prouece: pour ce s'estoit il mout bien apareilliés de toutes les coses k'il veoit c'a cele bataille li couvenoient.
Quant chil a la Cote Mautaillie conmenche a aprocier du pont, il voit que a l'entree du pont par devers lui avoit une tour mout bele et mout riche et estoit faite auques nouvelement. Devant la tour estoit adont Plenorius tous montés. Et tout maintenant k'il voit venir sor le pont le cevalier armé, il reconnoist esranment que ce est li cevaliers errans encontre qui il se doit combatre. Lors prent son escu et son glaive et s'apareille de la jouste, k'il n'i fait nul autre delaiement et se met avant esranment, tous apareilliés de jouster.
Quant chil a la Cote Mautaillie coisist Plenorius si apareillié de la bataille, il prent tot maintenant son hiaume et le relace en sa teste et prent son escu et son glaive. Et la damoisele li dist adont: “Sire, veés vous orendroit cel cevalier, ki le pont garde?” “Damoisele, fait il, oïl. Je le voi bien voirement.” “Or sachiés, fait ele, bien vraiement que ce est uns des boins cevaliers que vous piecha mais veïssiés. Or i parra que vous ferés! Se vous cestui pont tant seulement poés delivrer, sachiés bien que li autre troi frere, ki sont a l'autre pont, n'avront ja encontre vous duree.” “Damoisele, fait li cevaliers, je ne sai conment il avenra de cestui fait: en l'aventure de Diu vait tout! Se je puis, je deliverrai le pont et saciés bien tout chertainnement que je ne m'en faindrai mie!”
Lors se met esraument avant et Plenorius li escrie, tout maintenant k'il le voit aprocier: “Sire cevaliers, je vous deffent cestui passage! Saciés bien que vous ne le passerés, tant com je le puisse desfendre!” “Certes, fait cil a la Cote Mautaillie, de ce vous croi je mout bien! Et quant je voi que vous ne demandés autre cose que la batalle, a la bataille estes venus. Qui miex porra hui mais faire, si fache!”
Aprés cestui parlement laisse courre li uns vers l'autre, sans autre delaiement faire; et quant ce vient au parataindre, il s'entrefierent si durement de toutes lour forches k'il s'entreportent a tere, les cevaus sour les cors, et sont mout durement dequassé et debrisié de celui caoir, une partie pour le fais des armes dont il estoient carchié et l'autre partie pour les cevaus, ki sour les cors lour furent caü.
Li ceval se relievent tost et isnelement et tournent en fuies, li uns cha et li autres la; et li cevalier, ki caü furent et ki estoient ambedoi de grant cuer et de grant forche, s'esforchent cascuns, ki miex miex, de soi relever. Il n'i font pas longe demouree, car a autre cose ont a entendre. Il se relievent durement debrisié et estonné, li uns plus et li autres mains. Plenorius, ki n'estoit pas tant traveilliés com cil a la Cote Mautaillie estoit, et estoit sains et delivres et reposés, se relieve mout tost et mout legierement et met la main a l'espee et s'apareille de la bataille. Chil a la Cote Mautaillie se relieve aprés, et ne demeure pas granment quant il voit que Plenorius estoit apareilliés de la bataille: il s'en apareille autresi et met la main a l'espee et li court sus mout asprement et ausi vighereusement com s'il n'eüst hui caup feru.
En tel maniere conmencha la bataille des deus cevaliers devant la porte du pont, si cruele et si felenesse que ce est mervelle a veoir, car il n'i a celui des deus ki ne s'esforche de tout som pooir de metre a mort son compaingnon. Au premier assaut moustre bien cil a la Cote Mautaillie k'il est cevaliers de grant force et de grant pooir selonc l'aage k'il avoit, car bien sachiés k'il asaut Plenorius tant ardanment et si aigrement que Plenorius, ki vait les caus recevant que cil li donne, dist bien a soi meïsmes tout plainnement k'il ne pert mie que chis cevaliers se fust hui mais combatus, car il est ausi vistes et ausi nouviaus as caus donner com s'il n'eüst hui caup feru d'espee.
Grant piece dure li premiers assaus en tel maniere que on ne peüst pas legierement connoistre le meilleur des deus. Mout s'esforce durement chil a la Cote Mautaillie, car il connoist bien tout apertement as caus k'il avoit receüs que mout est Plenorius de grant forche et de grant pooir. Et Plenorius d'autre part, ki ja s'estoit tant combatus que bien aparoit a ses armes, dist bien a soi meïsmes k'il ne quidast mie legierement trouver un si boin cevalier com cis est, et bien est sa bonté aparans orendroit quant, aprés les deus cevaliers k'il avoit menés a outrance par force d'armes, se desfent tant esforciement: ce est une des greigneurs merveilles que Plenorius veïst piecha mais.
En tel maniere se combatent li doi cevalier tant com il pueent et maintienent cel premier assaut de tout lour pooir: “Se tu me fiers bien, et je te ferrai mieus!” En grant rancune et en grant angousse sont li chevalier, li uns encontre l'autre: tous li plus fors est bien carchiés. Et nonpourquant tant se sont ja entreesprouvé et entremené ça et la k'il ne connoissent ne voient li queus est li plus fors. Que vous diroie je? Tant maintiennent celui assaut com il onques pueent et quant il se sont tant traveillié k'il ne pueent mais en avant, il le laissent par estouvoir et se reposent, li uns cha et li autres la ne nul mot ne dient du monde ne nule autre cose ne font fors k'il s'entreesgardent.
Quant il se sont une grant pieche reposé en tel maniere con je vous cont, Plenorius, ki mout s'esmerveille durement ki li chevaliers puet estre encontre qui il se combat, car bien reconnoist en soi meïsmes que sans faille ce est li mieudres cevaliers k'il trouvast mais, puis k'il vint au pont garder, et pour la grant bonté k'il a en lui trouvee le conneüst il trop volentiers avant k'il en fesissent mais plus, car il porroit bien estre teus k'il ne se combatroit mie a lui dusc'a outrance et teus puet il estre k'il s'i combatra. Se ce est Lanselos, li boins cevaliers, il li laissera tout maintenant ceste bataille, car encontre lui ne se porroit il pas au daerrain parfurnir, ce set il bien certainnement. Et se ce est mesire Tristrans, li boins cevaliers de Cornuaille, a celui ne se veut il prendre ne pour mort ne pour vie, car de combatre encontre monsigneur Tristan ne porroit il avoir fors que la mort. Encontre nul de ces deus ne se combatroit il en nule maniere du monde, pour k'il le seüst, mais a tous autres cevaliers il se combateroit hardiement. Et pour ce k'il cuide sans doute que cis soit li uns des deus (et pour ce seulement k'il avoit ses deus freres menés dusc'a outrance et encore trueve en lui si grant pooir et si grant force), pour ce parole et dist: “Sire cevaliers, nous nous sommes ensamble combatu une grant piece et tant avom ja fait que vous connissiés moi et je vous. Je sai bien que vous m'avés plus traveillié et damagié que cevaliers que je veïsse piecha mais et pour la grant bonté que je connois en vous vauroie je mout volentiers, s'il vous plaisoit, que vous me desissiés vostre non, avant que nous plus en fesissom.”
Cil a la Cote Mautaillie respont atant et dist au cevalier: “Or saciés, sire cevaliers, que quant je vous arai dit mon non que ja pour ce plus ne me connistrés que vous me connissiés orendroit, car je ne sui encore de nule renonmee: je ai non en mon droit non Bruns li Noirs, mais chil de la maison le roi Artu, ki mon non ne sevent mie, m'apelent le Vallet a la Cote Mautaillie. Encore n'a mie granment de tans que je fui nouviaus cevaliers.” “En non Dieu, fait Plenorius, pour la boine cevalerie que je avoie trouvee en vous, quidoie tout certainnement que vous fuissiés Lanselos du Lac u mesire Tristrans, li niés le roi Marc de Cornuaille. Mais, quant je sai que vous n'estes li uns de ces deus, je n'ai hui mais garde de vous: or reconmenchom nostre bataille, car trop avom demouré ichi. Hui mais vous gardés bien de moi.” “Dans cevaliers, dans chevaliers, fait cil a la Cote Mautaillie, se Dieus me doinst boine aventure, grant folie aviés pensee, ki quidiés que je fuisse li uns de ces deus boins cevaliers. Si m'aït Diex, quant vous de ces deus cevaliers que vous avés ichi nonmés trouverés combatant encontre vous, je quit que mauvaisement duerrés encontre l'un d'aus un seul asaut.”
Atant reconmenchent la mellee, k'il n'i font autre delaiement: li uns si court sus a l'autre, l'espee en la main toute nue, et se vont entredonnant si grans caus com il pueent amener a la forche de lour bras. Grans est la rancune d'aus deus et li fereïs des espees si merveilleus que li uns n'i vait l'autre de riens espargnant, ains se damagent et empirent tant com il pueent ferir d'espees.
Grans est la bataille et cruele: tant se sont ja ensaiié que li uns connoist bien de l'autre k'il sont ambedoi boin cevalier de grant pooir et de grant force. Mais a cestui point grieve mout durement a celui a la Cote Mautaillie li fais des armes et la painne k'il avoit le jour sousferte des deus freres, k'il avoit menés dusques a outrance a l'autre pont. Que vous diroie je? Tant com il puet, il vait sousfrant, com cil ki de grant cuer estoit et de grant pooir selonc l'aage k'il avoit. Et quant il ne puet mais en avant, il se met du tout au soufrir et se cuevre de son escu. Et sachiés k'il avoit ja maintes plaies, grans et petites, et par les plaies avoit il ja tant perdu du sanc que merveille estoit conment il se pooit mais en estant tenir.
En tel maniere con je vous cont vait soufrant et endurant cil a la Cote Mautaillie outre ce que mestiers ne li seroit. Et chil, ki boins cevaliers estoit durement et de grant pooir ne n'avoit mie le jour tant fait d'armes com cil a la Cote Mautaillie avoit, le mainne a l'espee or cha, or la et tant le damage durement et tant li fait du sanc laissier que chil pert de tout le pooir et la force et le sens. Tant est malement du sanc vuidiés si k'il chiet ariere, tous envers, ausi com s'il fust mors, teus atournés k'il ne set s'il est mors u vis ne n'a pooir k'il en face plus. Encore sans faille tenoit il s'espee, mais ce estoit mout povrement. Et sachiés que au caoir que il fist il ne dist nul mot du monde, si que Plenorius, ki le regarde, quide tout vraiement qu'il soit mors; si l'em poise mout durement, car il dist bien a soi meïsmes que cis est sans faille tous li mieudres cevaliers et li plus fors k'il onques mais trouvast, puis k'il vint premierement au pont garder. Quant il li a le hiaume osté et il voit k'il n'est mie mors, il le fait tout maintenant desarmer au plus souef k'il le puet faire, puis le fait porter en sa tour a ses sergans et dist k'il n'ara jamais granment de joie devant ce k'il voie cest cevalier gari, s'il est ensi que il jamais puisse garir. Et dont le fait metre en une cambre coie et serie et loing de gent et li fait ses plaies regarder a un viel cevalier ki avoec lui demouroit toutes voies pour lui faire compaingnie et ki de plaies garir se savoit bien entremetre.
Quant la Damoisele Mesdisans voit ceste cose, pour ce qu'ele cuide tout certainnement que chil a la Cote Mautaillie soit navrés a mort, ele conmence a plourer mout tenrement et ausi font li esquier. Cil en font doel trop merveilleus. Cil s'en vont avoec lui en la tour et demeurent devant lui. Quant la damoisele voit et connoist que par cestui ne se porroit mie l'aventure furnir, ele dist a Plenorius, mout dolante et mout courecie: “Plenorius, anuit mais vous poés reposer, mais bien sachiés vraiement que onques a nul jour de vostre vie ne vous fu si grans mestiers d'estre si boins cevaliers con il sera demain.” Quant Plenorius entent ceste parole, il reconnoist tout maintenant que demain li covient combatre encontre un autre chevalier, et se ceste damoisele li dist voir, il a encore a faire a meilleur cevalier que chis n'a esté encontre qui il s'est orendroit combatus. Et toutes voies, pour savoir ent aucune chertainneté, s'en vient il a la damoisele et li dist: “Ha! damoisele, se Dieus vous doinst boine aventure, dites moi s'il me couvenra demain combatre encontre un autre chevalier.” “Oïl, fait ele, si m'aït Diex. Demain ne trouverés pas le vallet a la Cote Mautaillie: autrement ira li vostre afaires que vous ne quidiés!” “Damoisele, ce dist Plenorius, je ne sai ki li cevaliers est ki a moi se doit combatre. Mais s'il estoit li mieudres chevaliers et li plus fors ki soit orendroit en cest monde, si desfendroie je le passage du pont, tant com je porroie.” “Tout ce croi je mout bien, fait la damoisele. Mais tant vous di je bien de ma part que vostre desfense vous vaura mout mains que vous ne quidiés.” “Damoisele, ce dist Plenorius, je ne sai conment cis afaires ira. Diex le set bien! Li cevaliers me trouvera ichi quant il i venra.” “En non Dieu, ce dist la damoisele, ce puet vous peser mout chierement k'il vous i trouvera!”
Quant ele a dite cheste parole, ele s'en vait outre atant entre li et ses escuiers, qu'ele ne tient autre parlement a Plenorius et tant cevauche celui soir meïsmes qu'ele vint la u Lanselos estoit. Chil ki les destrois gardoient le laissierent volentiers issir hors. Et avant qu'ele fust a aus parvenue, savoient il ja les nouveles de la bataille, car lour mesages, k'il avoient envoiié avoec celui a la Cote Mautaillie, lour avoit conté tout le fait.
Quant la damoisele est venue la u Lanselos estoit, il li demande tout maintenant nouveles de celui a la Cote Mautaillie. Et ele li conte teles com ele les savoit et li conte conment il s'estoit combatus a deus freres et conment il les avoit ansdeus menés a outrance par forche d'armes, aprés li conte la bataille cruele et felenesse de lui et de Plenorius et en quel maniere ele fina. “En non Dieu, damoisele, fait Lanselos, de celui Plenorius dont vous m'alés orendroit ichi contant ai je ja bien oï parler autre fois et grans biens en ai je oï dire. Or me dites, damoisele, de quel corsage est il. Est il grans cevaliers?” “Sire, oïl, ce dist la damoisele. Grans est il sans faille, bien ausi grans con vous estes.” Lanselos ne dist plus adonques, ains se repose laiens mout a aise cele nuit.
A l'endemain, quant il ajourne, il prent ses armes et s'arme, puis monte et se part atant de laiens et tant cevauche entre lui et sa compaingnie k'il est venus a la tour u cil demouroient toutes voies qui gardoient le passage, ensi con je vous ai conté. Quant chil voient venir le cevalier k'il avoient veü le jour devant, il li dient pour lui gaber: “Sire cevaliers aventureus, bien alés cerquant la folie! Que alés vous querant? Vous savés tout certainnement que vostres compains est mors, car mort et pris ont ja esté tout chil ki sont venu cheste part. Ne vous deüst ore bien castoiier chis fais? En non Dieu, se vous estes sages, vous retournerés a itant, anchois que pis ne vous aviegne k'il n'a fait a vostre compaingnon” “Signeur, fait Lanselos, s'il vous plaist, laissiés moi outre passer: autre cose je ne vous demant. Quant je serai venus a Plenorius, s'il me puet mener dusc'a outrance, si m'i maint! Puis que je arai fait mon pooir du passage passer, je n'en devrai estre blasmés par droite raison.” Lors li oevrent chil la porte et le laissent outre passer entre lui et sa compaingnie. Et quant il a passee la porte, li uns des sergans li dist adont: “A Plenorius vous conmant, dans cevaliers! Chil savra bien de vous penser!” Mesire Lanselos entent mout bien toutes les paroles que chil li vont disant ne mais il n'i respont nul mot du monde. Il pense mout a autre cose, il s'en vait outre et cevauche tant com il puet; et quant il s'est eslongiés de la tor, il demande a la damoisele: “Damoisele, dites moi; quidiés vous que li doi cevalier ki gardoient cest pont se puissent hui combatre a moi?” “Certes, sire, fait ele, je nel sai mie tres bien. Et nonpourquant je sai bien tout vraiement k'il n'aront hui pooir de porter armes, car chil a la Cote Mautaillie les greva ier tant durement et si asprement les mena a desconfiture que je ne quit pas k'il pendent hui escus as caus.” “Certes, fait Lanselos, d'aus ne me poise pas granment, mais de Plenorius me poise. Celui vausisse je bien trouver sain et haitié pour connoistre chertainnement s'il est si boins chevaliers com on vait disant. Et je pens bien que je le trouverai ja si lassé et si traveillié de la journee d'ier k'il avra bien perdue la moitié de sa forche quant il a moi se combatra.” “En non Diu, sire, fait la damoisele, je vauroie bien k'il eüst encore la moitié mains de force, si passeriés adonc plus legierement!”
En teus paroles cevauche Lanselos entre lui et la damoisele tant k'il sont au premerain pont venu que li doi cevalier gardoient. Il savoient ja tout certainnement que combatre les couvenoit, si lour anuioit mout. A chelui point n'eüssent il mestier de bataille, car il estoient encore si lassé et si traveillié de la journee de devant, com chil ki navré estoient durement et maumené, que a painnes pooient il lour armes porter. Et s'il peüssent par raison chele bataille refuser, il le refusassent trop volentiers, mais il ne pooient selonc la coustume du pont.
Quant Lanselos conmenche du pont a aprochier, il escoute et ot en la tour un cor sonner mout hautement. Et tout maintenant issirent li doi frere, armé de toutes armes et monté bien et richement. Et pour ce k'il sevent por voir que a combatre les couvient, s'apareillent il du ferir, tout esranment k'il issent hors.
Quant Lanselos voit k'il est a la mellee venus, il hurte maintenant le ceval des esperons sans autre delaiement faire et laisse coure as deus cevaliers et fiert le premier k'il encontre si durement k'il abat lui et le ceval a tere tout en un mont et de cel meïsmes poindre abat il l'autre. Et sachiés k'il caïrent ambedoi si felenessement que toutes les plaies qu'il avoient eües le jour devant lour escreverent a sainnier tout esranment.
Quant Lanselos voit k'il les a ensi abatus, il n'i fait autre delaiement, ains descent tout maintenant jus de son ceval et met la main a l'espee et lour court sus mout asprement et fiert le premier k'il ataint si durement desus le hiaume que cil n'a tant de pooir k'il en estant se tiengne, ains flatist des genous a tere, teus atournés et estourdis si durement k'il ne set s'il est u nuis u jours. Et quant il se quide relever, il chiet as dens car Lanselos li donne un autre caup ausi pesant et ausi grief con li premiers avoit esté. Cil gist as dens sour son escu, k'il ne fait nul samblant de soi relever. Et em poi d'eure est toute la place entour lui tainte et vermeille de son sanc, si que Lanselos, ki le regarde, quide bien tout certainnement k'il doive illuec orendroit morir. Quant il se voit de cestui delivré, il court a l'autre tout maintenant, car ja s'en vauroit estre delivrés et li donne un si grant caup desus le hiaume que cil s'en tient a trop carchié. Il se voloit desfendre. mais il ne puet, car il a afaire a trop fort houme. Se il seüst vraiement ki chiex estoit ki ensi l'aloit asaillant, il n'i eüst ja caup feru, ains li eüst la place delivree esranment.
Que vous diroie je? La bataille des deus freres fu tantost menee a fin en mout peu d'eure, car il estoient encore si mal atourné de la journee de devant que Lanselos ne trueve en aus nule desfense que on deüst de riens loer. Quant Lanselos voit lour estre et lour contenement. il dist a la damoisele et a ses esquiers: “Alom de ci! Je ai fait mal quant je mis onques main en ces deus cevaliers. Montom! Nous n'avom chi que demourer. Cestui passage nous porroient il mauvaisement desfendre a cestui point. Or tost, n'i faisom autre demeure.”
Atant fu li cevaus amenés a Lanselot et il monte tout maintenant et s'em part et laisse les deus freres en mi le cemin teus atournés k'il avoient a celui point meilleur mestier de reposer que de combatre. De ceste cose est la damoisele mout lie, car, selonc ce k'il samble de Lanselot, ele dist bien a soi meïsmes que par sa forche et sa boine cevalerie metra il hui a boine fin ceste aventure. Autrement ne puet il mie avenir.
Quant il ont passé le premier pont, il cevaucent tant k'il viennent a l'autre et ce fu sans faille un petit aprés eure de prime. Et saciés que tout maintenant k'il conmenchierent a aprochier du pont, il oent un cor sonner mout hautement, ausi com se ce fust de prise. “Sire, ce dist la damoisele a Lanselot, par tans porrés veoir Plenorius venir” et il dist que ce li plaist mout. Il vauroit ja k'il fust venus. La u il parloient en tel maniere de Plenorius entre Lanselot et la damoisele, atant es vous Plenorius issir de la tour, apareillié de toutes armes et mout bien monté. Et tout maintenant k'il voit Lanselot, il reconnoist que ce est li cevaliers encontre qui il li couvient combatre et jouster. Lors s'apareille de la jouste, car il voit bien que a chestui point n'i couvient il autre parlement. Et la damoisele dist a Lanselot, tout maintenant qu'ele voit Plenorius: “Sire, veés vous chel cevalier?” “Oïl bien, fait il.” “Or saciés bien, fait la damoisele, que ce est uns des mieudres cevaliers que vous veïssiés piecha mais.” “Damoisele, fait Lanselos, ce sai je bien. Or saciés que de sa bonté ai je autre fois oï parler!”
Quant li cevalier s'entrevoient, il n'i font autre delaiement, ains laissent courre li uns vers l'autre au ferir des esperons, les glaives baissiés. Et quant ce vient au ferir, il s'entredonnent les greigneurs caus qu'il onques pueent. Et Lanselos, ki maint grant caup avoit donné, s'esforce de tout som pooir pour ce que bien savoit chertainnement que preudom ert li cevaliers encontre qui il se combatoit, si li donne en mi le vis un si grant caup que cil n'a pooir ne forche k'il en sele se tiengne, ains vole des archons a tere mout felenessement. Et Lanselos, ki plus nel regarde a chelui point, s'en vait outre pour son poindre parfaire. Quant Plenorius se voit a tere, il se relieve mout vistement, dolans et courechiés de grant maniere et dist bien a soi meïsmes que ce n'est mie caup d'enfant que chis cevaliers li a donné. Il connoist bien tout apertement a ceste empainte que de grant force est li cevaliers a qui il a maintenant a faire. Or est mestiers k'il se desfende, car li besoins en est venus!
Et Lanselos, quant il voit Plenorius abatu, il n'i fait nul delaiement, ains descent tout maintenant de son ceval a tere, selonc la coustume des cevaliers errans, et baille son ceval a un de ses esquiers; lors met esranment la main a l'espee pour la bataille enconmencier. Autresi fait Plenorius. Au samblant k'il vait faisant ne moustre il pas k'il ait doutanche ne paour, ains s'adreche mout hardiement vers Lanselot, l'espee en la main toute nue et li donne desus le hiaume le greigneur caup k'il onques puet, mais de tant li avient il bien que ceste bontés li est tost rendue et païe. Se il donne grans caus et pesans, il en rechoit mout bien ausi grans u greingneurs encore, car il a afaire a tel home ki maint grant caup avoit donné.
Ensi conmenche la mellee grans et felenesse et pleniere. Plenorius, ki bien connoist chertainnement as caus k'il vait recevant que chil chevaliers a qui il se combat est bien sans doute cevaliers de haute bonté, s'esforche tant com il onques puet, car bien voit que li besoins en est venus. Et la u il se vait combatant en tel maniere con je vous cont et couvrant soi pour les caus que Lanselos li vait donnant pesmes et felons, dist il bien a soi meïsmes que ore a il trouvé sans doute le meilleur cevalier et le plus fort qu'il onques mais trouvast. Ce est noiens de tous les autres chevaliers a qui il se combatesist onques mais envers cestui. Et Lanselos d'autre part dist bien a soi meïsmes de Plenorius k'il est bien sans faille uns des boins cevaliers et uns des plus sages de bataille que il trouvast piecha mais.
Ensi se combatent devant le pont li doi cevalier mout asprement et mout felenessement. Plenorius s'esmerveille mout durement ki li cevaliers puet estre encontre qui il se combat, car il connoist bien vraiement que au daerrain ne porroit il a lui durer, se chis cevaliers se maintient si bien com il a enconmenchié, et ce est une cose qui le met auques en grant doutance. Toutes voies se desfent il tant bien et si bel, selonc le pooir et la forche k'il a, que nus ne l'em peüst blasmer; et tant maintient chel premerain assaut com il le puet endurer et sousfrir, mais ce n'est pas mout longement, car Lanselos le vait hastant si durement et tant li donne caus d'une part et d'autre que chil pert et force et alainne et vait guencissant, u voelle u non, as caus que Lanselos li vait donnant. Et sachiés que, anchois que li premiers assaus remansist, ot il tantes plaies petites et grans et tant avoit perdu du sanc que grant merveille estoit conment il pooit soustenir son escu ne s'espee.
Quant il a le premier assaut tant maintenu k'ilvoit tout apertement k'il ne puet mais en avant en nulemaniere du monde et k'il estoit ja tant afebloiiés, il setraist adont ariere mout espoentés durement, car bienvoit tout apertement k'il est mors se Diex u aventure nel'en jete de ceste bataille. Il a ja tant esprouvé le cevalierencontre qui il se combat k'il voit bien que au daerrain neporroit il durer encontre lui en nule maniere du monde, sise traist ariere, et non pas en samblanche de cevalier vaincu ne recreant, mais en samblanche de cevalier ki encore ait grant volenté de la bataille maintenir et de metre a mort son compaingnon. Quant Lanselos voit que Plenorius avoit volenté de soi reposer, il le suefre bien. Il veut volentiers k'il recuevre forche et alainne, s'il le puet faire. Et ceste courtoisie sans faille faisoient volentiers li un as autres des cevaliers errans a celui tans.
Quant Plenorius s'est une grant piece reposés, il parole adont et dist a Lanselot: “Sire chevaliers, nous nous sommes entre moi et vous combatu une grant pieche. A nos armes apert que nous n'avom mie esté granment oiseus. Et ore pour ce que je connois bien chertainnement au grant esfort que je ai trouvé en vous que vous estes sans faille li mieudres chevaliers et li plus poissans que je trouvaisse onques mais, vous voeil je proiier et requerre que vous me dites vostre non, s'il vous plaist, avant que je me combate plus a vous.” “Et pour coi volés vous savoir mon non? fait Lanselos.” “Pour ce, fait Plenorius, que cascuns cevaliers doit estre desirans de connoistre boin cevalier, quant il le trueve, et de savoir son non.” “Or saciés, fait Lanselos, que mon non ne poés vous savoir en nule maniere devant che que je aie a fin mené cheste bataille, se je a fin le doi mener.” “Ha! sire, ce dist Plenorius, encore vous proi je que vous me diés vostre non et vous en requier par la foi que vous devés a la riens de tout cest monde que vous plus amés. S'il vous plaist, or le me dites!”
Quant Lanselos entent que li cevaliers le vait si durement conjurant, il en est coureciés a merveilles. Et pour ce que, aprés ce k'il l'avoit ensi conjuré, il ne li celast pas son non, li dist il: “Sire cevaliers, je ai non Lanselos du Lac et sachiés k'il ne m'est point de bel que vous mon non savés.” “Si m'aït Diex, fait li cevaliers, non est il a moi meïsmes.” “Pour coi? fait Lanselos.” “En non Dieu, fait Plenorius, ce vous dirai je bien. Or estes vous bien courechiés de ce que vous me desistes vostre non. Certes encore sui je plus dolans de ce que je le sai, car bien sachiés que vostres nons tant seulement m'a maintenant si confondu et tolu le cuer et toute la boine volenté que je devant avoie de moi desfendre que tout li brach me vont caant orendroit. La reconnisanche de vostre non m'a mise greigneur paour u cuer que devant ne faisoit vostre espee. Vostres nons et la grans renommee ki de vous court et pres et loing et le grant pris que cascuns vous donne si m'a plus mort a chestui point que n'avoit fait devant toute vostre cevalerie. Encore avoie je talent et volenté de combatre moi, mais puis que je oi le non entendu de Lanselot du Lac, je sui ferus de la machue ki ne me laisse la teste lever.” “Conment? Plenorius fait Lancelos. Si estes pour mon non si durement espoentés?” “Voire, sire, fait il, se Dieus me consaut. Or saciés tout certainnement que, tout fust il ensi que vous de ceste bataille eüssiés le meilleur partie et je la pieur de trop, que je bien le reconnois, toutes voies me donnoit mes cuers hardement de combatre moi encontre vous et me donnoit esperance et seürté que je vaintroie ceste bataille par sens et par amesuranche ne je n'avoie nule volenté de faire pour vous autre cose que je soloie faire pour les autres cevaliers que aventure avoit amené a cestui pont. Mais orendroit, quant je reconnois certainnement ki cis est encontre qui je me combat, li cuers me dist tout plainnement que ce est cose perdue pour moi. Mes cuers, ki devant me metoit en aseüranche, me met maintenant em paor et me dist que je soie tout asseür que je serai de ceste bataille menés au desous se je le maintieng plus longement. Et quant mes cuers, ki em bonté me devroit tenir, me faut ensi du tout, que porrai je donques faire? Or sachiés k'il n'i a maintenant que deus cevaliers u monde que je doutaisse: vous en estes li uns et mesire Tristrans, li niés le roi Marc de Cornuaille, est li autres. Nul autre cevalier ki soit u monde je ne doutoie. Et quant il est ensi avenu que je trouvé vous ai ichi et je vous reconnois vraiement, la reconnoissanche de vous me taut mon cuer et toute ma forche et atourne mon hardement en couardise. 
En non Dieu, Plenorius, fait Lanselos, tout cis parlemens ne vous vaut: a combatre vous couvient encore a moi. Ensi ne porrés vous mie escaper!” “Mesire Lanselos, fait Plenorius, çou est noiens des ore mais que je a vous me combatesisse, puis que je reconneü vous ai. Vostre nons m'a chi fait restif sans caup ferir.” “Che est noiens que vous me dites, fait Lanselos. Se vous a outré vous tenés quant vous ne l'estes, ce sera la greigneur recreandise du monde et la greigneur noienté.” “Que vous diroie je? Ne pour mort ne pour vie, ce dist Plenorius a monsigneur Lanselot, je ne me combatroie a vous. Ocire me poés, s'il vous plaist, u laissier vivre, car la bataille vois je bien ichi refusant du tout et vous lais le passage tout cuitement. Je nel garderai plus des ore mais, puis k'il est ensi avenu que g'i ai trouvé meilleur cevalier de moi.”
Quant il a dite ceste parole, il n'i fait autre delaiement, mais de si haut com il estoit, il se laisse caoir as piés de Lanselot et se met du tout en sa manaie, u voelle Lanselos u non, ki du tout aloit refusant ceste hounour. Que vous diroie je? En tel guise et en tel maniere remaint a celui point la bataille d'aus deus. Quant Lanselos voit k'il avoit ensi le passage delivré outreement, il monte tout maintenant sans delaiement faire et puis dist a Plenorius: “Plenorius, que ferés vous? Vaurés vous ichi remanoir?” “Si m'aït Diex, sire, je non, ains m'en irai avoec vous dusc'au tierch pont pour veoir la bataille de vous et de mes trois freres.” Lors montent tout maintenant, et Lanselos, avant k'il se departe du pont, demande a Plenorius conment cil a la Cote Mautaillie le fait et s'il est mout durement navrés: “Sire oïl, sans faille, fait Plenorius. Navrés est il mout durement, mais tant vous sai je bien a dire k'il n'a nule plaie mortel et tournera tost a garison, se Dieu plaist.” “Alom dont, fait Lanselos, a l'autre pont.” Adont passent le pont que Plenorius avoit ja maint jour gardé.
Tant cevauchent en tel maniere k'il sont venu dusc'au daerain pont que li troi frere gardoient. Il savoient ja bien la nouvele que uns cevaliers aventureus estoit venus ki avoit aquité le passage des deus pons et avoit mené Plenorius a outranche par forche d'armes. De ceste nouvele estoient il mout durement esbahi et en avoient le greigneur merveille du monde et estoient ausi com tout espoenté, car uns vallés ki la bataille avoit veüe de Plenorius et de Lanselot lour avoit dit tout plainnement que des le tans de Nestor de Gaunes, ce seüssent il pour voir, n'estoit venus uns si boins cevaliers com aventure avoit amené a cestui point es Destrois de Soreloys, car Plenorius, ki tant estoit boins cevaliers et si vaillans, com il meïsmes savoient certainnement, n'avoit eü duree encontre lui se petit non et si s'estoit il desfendus tant com il pot.
Quant li troi frere entendent ceste nouvele, saciés pour voir k'il ne sont pas bien aseür: grant paour ont et grant doutance. Mais d'autre part les vait auques ce aseürant k'il sevent pour voir que li cevaliers ki sour aus vient s'est hui combatus premierement as deus freres et puis a Plenorius. Il ne puet estre, si com il dient, k'il ne soit de ceste bataille si lassés, si traveilliés, si maumenés et si navrés k'il avra ja assés perdue de sa force et de son pooir quant il venra a aus, et il sont fres et reposé com chil ki piecha ne ferirent caup d'espee ne armes ne porterent: legierement le poront ja metre au desous. A ce vont pensant li troi frere. Ce est lour graindre reconfors et lour graindre esperance, par coi il quident dusc'a outranche mener le cevalier. Il font lor armes aporter et se font tout maintenant armer et apareillier au miex k'il pueent. Et quant il sont armé et monté, il atendent au pié du pont Lanselot, ki ne demeure mie granment aprés che k'il furent armé. Quant Lanselos voit les trois freres, ki ensi s'estoient aresté au pié du pont, il reconnoist tout maintenant que che sont li cevalier a qui il se doit combatre. Lors s'apareille esranment de la bataille et prent son escu et son glaive et s'en vait cele part le petit pas.
Quant li troi frere voient venir Lanselot, pour ce k'il connoissent vraiement k'il sont venu a la mellee, il li laissent esranment courre, les glaives baissiés, tant con il pueent des cevaus traire. Ausi fait Lanselos: il laisse courre as trois freres et tout le premerain k'il ataint il le fiert si asprement k'il li fait vuidier les archons et le porte du ceval a tere mout felenessement et navré durement en mi le pis; et de celui meïsmes poindre abat il l'autre mout crueument, mais autre mal il ne li fait car li haubers le garandi de celui caup. Et li tiers freres fiert Lanselot sour son escu si k'il fait son glaive voler em pieches, mais de la sele il nel remue, com cil ki n'estoit mie du pooir ne de la forche k'il le peüst faire. Et Lanselos, ki encore n'avoit mie son glaive brisié, quant il ot son poindre parfurni, il retourne pour abatre le tierch frere, car encore gisoient li autre doi a la tere; et il hurte ceval des esperons et donne au tierch frere un si grant caup que pour l'escu ne pour le hauberc ne remaint k'il ne li mete par mi le pis le fer de son glaive, si que du fer et du fust apert par deriere grans partie. Chil, ki se sent feru a mort, ne se puet tenir es arçons, ains vole a tere et jete un plaint au parcaoir mout dolerous. Et Lanselos, ki plus nel regarde, s'en vait outre et li laisse le glaive u cors.
Quant il a son poindre parfurni, il descent et baille son ceval a garder a son esquier. Dont voit que li doi frere k'il avoit premierement abatus s'estoient ja relevé et s'apareilloient mout durement de la bataille, car bien veoient apertement que a faire lour couvenoit. Mais il estoient d'autre part mout desconforté de ce k'il veoient que lour freres gisoit mors, et sans doute l'ame estoit ja du cors partie. Quant il sont apareillié d'asaillir d'une part et d'autre, li doi frere viennent grant oirre sour Lanselot, les espees nues es mains et li donnent desus le hiaume les greigneurs caus et les plus pesans k'il onques pueent. Mais onques bonté ne firent ki si tost lour fust rendue com est ceste, car Lanselos, ki ne les vait pas espargnant, lour donne uns caus si grans et si pesans k'il se tiennent a trop carcié du recevoir. Il n'ont pas granment assaié de l'espee de Lanselot quant cascuns dist tout apertement endroit soi que che ne sont mie caup de cevalier que chis lour donne, ains est mort et destrusion, et sont cil caup conme caup de foudre. Grant pieche dure la bataille, car mout fort se vont desfendant li doi frere. Il s'abandonnent durement pour desfendre lour cors et lour vies, tant com il pueent. Mais au daerrain ne lour vaut: trop est Lanselos de grant forche et de grant pooir envers aus. S'il se traveillast ausi durement d'aus metre a mort com il faisoient de lui, s'il en eüssent le pooir, lour vies fuissent mout tost finees.
Que vous diroie je? Tant com il se pueent desfendre, il se desfendent. Et quant il ne pueent mais en avant et il ont tant sousfert et enduré k'il sont ausi conme mort d'anui et de traveil, il conmenchent adont a guenchir et a eskiver les caus. Il ne font mais nul samblant d'asaillir. Il moustrent bien des ore mais k'il sont outré, et ce voit bien Lanselos apertement.
Quant Lanselos voit et connoist que li doi frere sont tourné a desconfiture et k'il ne se pueent desfendre des ore mais, pour ce k'il ne les vauroit pas metre a mort, tant com il le peüst laissier par raison, il se trait un poi ariere et lour dist: “Signeur, nous nous sommes combatu une grant piece en tel maniere com vous poés veoir. Je voi bien tout apertement que vous estes assés preudome et boin cevalier et que ce ne seroit pas legiere cose de vous mener dusc'a outrance ne dusc'a mort. Et ki connistroit vostre bonté et vostre prouece ausi con je le connois et venist au desus de vous en aucune maniere et puis vous mesist a mort, on li devroit tourner cest fait a honte et a deshounour trop grant, car certes trop fait grant felonnie ki boin cevalier met a mort, pour k'il s'em puisse destourner en aucune maniere. Pour che vous di je, signeur chevalier, que, aprés ce que je vostre frere ai mort par tel mesaventure com vous veïstes, ce poise moi mout durement. S'il avenoit par aventure au daerrain de ceste bataille que j'eüsse plus forche de vous, pour ce ne vous vauroie je pas metre a mort. Se je pooie, avant me faindroie je en cest afaire. Dont je vous di que, se vous tant volés faire pour moi que vous pour outré vous tenissiés de ceste bataille, je vous laisseroie a itant et vous clameroie quites de ceste querele. Et se vous ne volés ma requeste faire, je croi bien que en la fin en venra le piour partie sour vous et par aventure vous le vaurés bien faire de tel eure que ce seroit a tart.”
A ceste parole respondent li doi frere et dient: “Sire cevaliers, nous avom bien oï et entendu tout ce que vous nous avés dit. De ce que vous nous metés avant de nostre frere, nous donnés vous volenté et hardement de combatre encontre vous, car certes trop seroit de povre cuer ki son frere vesroit devant lui mort et dont ne feroit som pooir de lui vengier. Que vous diroie je, sire cevaliers? Nous ne volom fors la bataille. Cheste bataille finera en tel maniere que vous ambesdeus nous ochirrés u nous vous metron tost a la mort.” “Conment? signeur chevalier, fait Lanselos. Si n'arés autre conseil que cestui? A cestui point ne vous celerai je pas ce que jou pens et ce que je voi de vostre afaire. Or sachiés que je ai tant de vostre afaire esprouvé, et si nel di je mie pour vantanche de moi, ce sace Diex, mais je le di por la verité metre avant, que je sai tout certainnement que vous n'avrés ja encontre moi duree puis que je vaurai faire mon pooir. Je di ces paroles pour vostre sauvement, Diex le set, et non mie pour le mien. Et quant je voi que vous ce ne volés faire pour moi, je vous di bien que vous des ore en avant vous gardés de moi, car je vous metrai a la mort se je onques puis.” Et chil dient k'il se garderont de lui au miex k'il porront.
Quant Plenorius, ki merveilleus doel demainne pour son frere k'il voit mort, entent cest plait, il se met maintenant avant et dist a ses deus freres: “Chevalier de povre sens et de povre fait, conment est il ore ensi avenu que vous avés si du tout perdu le sens et le memoire que vous veés vostre mort a l'oeil tout apertement et si ne le connissiés?” “Plenorius, dient li frere, conment veom nous nostre mort a l'oeil?” “Conment, fait il, gent mal senee? Ne connissiés vous tout apertement que encontre chest boin cevalier ne porriés vous durer? Certes, il vous avra ja mors em petit d'eure, se vous encontre lui vous mouvés. Gens eslongie de tout sens, laissiés atant cheste bataille, u autrement estes vous mort, car encontre lui ne porriés vous durer en nule maniere du monde.”
Quant li chevalier entendent cest conseil que Plenorius lour donnoit si hardiement, il se traient adont un poi ariere et conmencent a conseillier entr'aus k'il porront faire et au daerrain s'acordent a ce k'il laisseront ceste bataille, car bien lour est avis apertement que encontre Lanselot ne porroient il en la fin durer selonc le pooir et la forche k'il ont orendroit trouvé en lui. Et pour ce laissent il la bataille atant et se metent du tout en la manaie de Lanselot.
Quant Lanselos voit k'il a les trois passages aquités en tel maniere, il demande a Plenorius, que il mout prisoit: “Plenorius, a il plus a faire en ceste aventure des Destrois de Soreloys que ce que g'i ai fait? Se plus i a a faire, je sui tous apareilliés que je plus i fache orendroit.” “Sire, ce dist Plenorius, or sachiés tout certainnement que tout ce k'il apartient a ceste aventure vous l'avés bien menee a fin, Dieu merchi, dont je sui mout joians, se Diex me consaut, car a grant hounour nous tournera, et non a deshounour, que si boins cevaliers com vous estes est venus au desus de nous. Hontes nous fust et vergoigne grant, se uns autres cevaliers ki ne fust de vostre renommee nous eüst ensi desconfis com vous avés; mais de vous nous est ausi com hounours. Tenés: nous vous rendom les Destrois de Soreloys. Vous en porrés des ore mais faire vostre volenté autresi bien com du roiaume de Benuych.”
Lors le revest des Destrois de Soreloys entre lui et ses deus freres. “Or me dites, fait Lanselos, que nous ferom.” “Sire, ce dist Plenorius, ce vous dirai je bien. Nous en irom a un castel ki est cha devant et est rices castiaus et fors et boins. Illuec remanrés vous et ferés semonre tous chiaus ki sont en cest païs et il i venront trop volentiers, ce sai je tout certainnement. Quant il seront devant vous venu, vous porés puis ordener cest païs a vostre volenté. Il est vostres et vous le poés retenir pour vous. Et se vous pour vous ne le volés retenir, vous le porrés donner a qui que vous vaurés ki de vous le tiengne u vous le porrés metre, s'il vous plaist, en la subjection le roi Artu.” “Or me dites, fait Lanselos; en quel prison est li rois Karados Briesbras?” “Sire, ce dist Plenorius, il est u Castel du Rochier. En celui meïsmes castel fu jadis emprisonnés mesire Galehaus, li sires des Lontainnes Illes.” “Je vauroie, fait Lanselos, que on le fesist venir avant et k'il fust maintenant delivrés.” “Sire, ce dist Plenorius, il sera delivrés esranment, puis que vous le volés. Mais or montom et nous en alom a celui castel que je vous di. Illuec porrés vous atirier a vostre volenté de cest païs et du roi Karados et des autres prisons meïsmement que nous avom.” “Or montom dont, fait Lanselos, puis que vous le volés ensi faire.”
Atant montent et s'en vont esranment dusqu'a un castel ki seoit en une mout bele plaingne, et estoit chil castiaus apelés li Castiaus Nestor pour ce que pour l'amour de Nestor de Gaunes l'avoit fait faire Galehaus un petit aprés ce que Nestor se fu partis de Soreloys. Et sachiés que cil castiaus estoit fors et rices et bien seans de toutes coses. Quant il furent au castel venu et cil de laiens sorent que Lanselos venoit, car ja estoit courue cha et la la nouvele de son non et aloient tout disant conmunaument que Lanselos avoit les trois passages delivrés et les .VI. freres conquis par forche d'armes et menés a outranche, quant chil d'illuec entour oïrent dire que Lanselos estoit venus au castel Nestor, il conmencierent tout conmunaument a venir cele part en grant haste pour lui veoir, car de sa biauté et de sa bonté aloit tous li mondes parlant et tout li cevalier esrant en tenoient lour parlement en quelconques lieu k'il venissent.
Que vous diroie je? Trois jours demoura Lanselos a chel castel et fist dedens celui terme venir a lui celui a la Cote Mautaillie pour lui tenir compaingnie. Endementiers vinrent es Destrois de Soreloys Brandelys et Kex d'Estraus. Quant il oïrent dire que l'aventure des trois pons estoit menee a fin par un cevalier de la maison le roi Artu, il dirent tout maintenant entr'aus que ce estoit sans faille Lanselos du Lac ki chest fait avoit achievé.
Tant cevauchierent puis li doi compaingnon en tel maniere con je vous cont k'il vinrent au Castel Nestor et trouverent illuec Lanselot, ki lor fist joie et feste grant com chil ki merveilleusement est liés de lour venue. A celui terme delivra Lanselos le roi Karados Briesbras de la prison u Plenorius l'avoit fait metre et les autres prisons ausi fist il delivrer, dont il avoit assés en uns castiaus et en autres.
Quant il furent ensi delivré con je vous cont, li pules dist a Lanselot: “Ha! sire, pour Dieu et pour pitié et pour le sauvement de nous retenés pour vous cestui païs, ki rices est, car de vostre signourie nous tenrom nous a trop bien paiié.” “Signeur, fait il, or sachiés tout chertainnement k'il n'a maintenant en tout chest païs nule tere que je pour moi vausisse tenir. Je sui cevaliers errans ne pour nule aventure du monde je ne remanroie ne chi ni aillours. Mais quant vous signeur demandés, je le vous donrai mout volentiers et par vostre los meïsmement. Dites se vous volés nostre chevalier a la Cote Mautaillie: vous l'arés! Et se vous celui ne volés, prendés l'un de ces trois: u Brandelis u Kex d'Estraus u Plenorius.” Et il demanderent adont Plenorius et dient k'il ont tant esprouvee sa boine cevalerie, sa courtoisie et son sens k'il ne voelent autre signeur. Et Lanselos lour donne volentiers pour signeur et il le rechoivent liement. Et Plenorius jure tout maintenant a tenir la feüté le roi Artu et le conmandement et dist que jamais, tant com il vive, il ne sousfera que en toute cele contree soit nule coustume mise avant ki puisse grever de riens nule encontre raison as cevaliers errans ne ne feroit des illuec en avant ne il ne tout chil de sa tere cose ki fust encontre l'ounour de la Table Reonde.
Quant Lanselos ot en tel maniere atourné celui païs, il s'em parti tout maintenant et laissa illuec celui a la Cote Mautaillie, ki navrés estoit durement. Lanselos chevaucha puis tant par ses journees qu'il vint a la maison le roi Artu, u il fu receüs belement et ricement. Atant laisse li contes a parler de lui et de toute cele compaingnie et retourne a Kahedin pour deviser conment il vint en son païs et conment il morut au daerrain pour les amours de madame Yseut de Cornuaille.
En ceste partie dist li contes que quant Palamidés et Kahedins se furent departi du roi March, a qui il avoient tenu si grant parlement con je vous ai conté cha ariere, quant il orent tenu lour cemin par le Marés dusques vers eure de midi, il lour avint adont k'il encontrerent un chevalier seul cevauchant fors tant k'il avoit en sa compaingnie un esquier tant seulement. Et se aucuns me demandoit qui li cevaliers estoit, je diroie que ce estoit Seguradés, ki nouvelement estoit venus en Cornuaille car il avoit oï dire sans faille que mesire Tristrans estoit mors u emprisonnés. Ore, pour ce k'il voloit mout grant bien a monsigneur Tristran, estoit il venus en Cornuaille, car, se mesires Tristrans fust emprisonnés, il fesist tout son pooir de lui delivrer. Et s'il fust mors par aucune aventure, il s'en ralast en son païs, en cele tere meïsmes que mesire Tristrans li avoit donnee, quant il ochist le gaiant a l'escremie en tel maniere com nous vous avom devisé en cest livre cha ariere. Et saciés que a chelui point chevauchoit Seguradés, armés de toutes armes, fors tant seulement que ses esquiers li portoit son escu et son glaive pour lui alegier aucun poi.
Quant Seguradés voit Palamidés et Kahedin venir vers lui tout le grant cemin de la forest, armés de toutes armes, il dist bien tout esranment a soi meïsmes que chist sont cevalier errant. Or est mestiers k'il acomplisse la coustume des cevaliers errans, car autrement le tenroient il a mauvais et a failli de cuer. Lors s'areste en mi le chemin et prent son escu et son glaive et conmenche a crier, tant com il puet: “Signeur cevalier, volés vous jouster?” “Certes, dans cevaliers, fait Palamidés, quant vous jouste demandés, et vous l'arés: a ceste fois n'i poés vous faillir.” “Ha! sire, pour Dieu, fait Kahedins, otroiiés moi ceste jouste, s'il vous plaist. Vous porrés puis jouster a lui.” “Kahedin, fait Palamidés, quant vous la jouste demandés, et vous l'aiiés! Je n'en ai mie mout grant volenté fors que pour che k'il nous en requiert chi.”
Quant Kahedins voit k'il est a la jouste venus, il n'i fait autre delaiement, ains laisse courre a Seguradés, tant com il puet du ceval traire, et le fiert en son venir si grant caup com il li puet donner, mais de la sele il nel remue, car Seguradés sans doute estoit cevaliers de trop grant forche et de trop grant pooir. Et cil kil se senti ferus ne vait pas Kahedin granment espargnant, ains li donne un si grant caup que pour le hauberc ne remaint k'il ne li face en l'espaulle senestre une plaie grant et parfonde, si que li fers apert par deriere. Kahedins n'a pas tant de forche k'il en la sele se puisse tenir, ains vole du ceval a tere tous enferrés car li glaives brise au parcaoir.
Quant Palamidés voit cest caup, il en est coureciés durement, car il voloit mout grant bien a Kahedin pour les boines paroles k'il avoit en lui trouvees. Il le vengast orendroit mout volentiers, mais il ne voit conment il le puisse faire, pour ce que Seguradés n'a glaive dont il puisse jouster a lui. Lors dist a Seguradés: “Sire cevaliers, vous m'avés fait grant deshounour, ki devant moi avés abatu mon compaingnon. Or saciés que je vous apelaisse de jouste se vous eüssiés glaive. Mais pour ce que vous n'en avés point, m'en soufferrai je ore atant.” “Sire cevaliers, fait Seguradés, or sachiés tout chertainnement que tout autresi volentiers jousteroie a vous, se je avoie glaive, com vous feriés a moi, car de cestui mestier faire sui je auques apris. Et toutes voies, se Diex vous doinst boine aventure, ki estes vous ki me laissiés a asalir pour ce que je n'ai glaive ausi com vous avés?” “Je sui, fait Palamidés, uns cevaliers aventurous.” “Cevaliers aventurous sai je bien que vous estes, fait Seguradés. Mais conment avés vous non, car par le non connoist on la gent? Se Diex vous doinst joie de ce que vous plus desirés, dites moi vostre non.” “Si m'aït Diex, fait Palamidés, vous m'avés a cestui point tant conjuré que je le vous dirai. Or saciés certainnement que je ai non Palamidés.” “Conment? fait Seguradés. Estes vous dont Palamidés, li fiex Esclabor le Mesconneü?” “Oïl, ce dist Palamidés, sans doute. Je sui voirement chelui dont vous parlés.” “En non Dieu, fait Seguradés, je ai tant oï de vous parler u roiaume de Logres et aillours que je vous dis bien que je refus tout plainnement vostre jouste et vostre mellee. Diex me gart de vostre bataille! Neïs veoir ne vous voeil je plus, se nous n'estiom desarmé! Je voi bien tout apertement que vous venés devers Tyntajol et je voel ausi devers cele part aler. Ensi fine nostre querele!”
Quant il a dite ceste parole, il s'en vait outre tout le grant cemin de la forest, k'il ne tient a Palamidés nul autre parlement. Seguradés s'en vait tant com il puet vers Tyntajol, mais, avant k'il fust la venus, aprist il teles nouveles de monsigneur Tristran dont il ne fu mie trop liés, ains en fu courechiés outreement, car il encontra un des esquiers Andret ki li dist pour verité que mesire Tristrans estoit mors. De ceste nouvele fu Seguradés tant durement dolans k'il s'en ala tout droit a une abeïe et illuec se couca malades de doel et dist li contes que de cel doel jut il malades un grant tans. Atant laisse ore li contes a parler de Seguradés et retourne a Palamidés et a Kahedin.
Or dist li contes que, quant Kahedins fu ensi abatus con je vous ai devisé, Palamidés, ki vit k'il ne faisoit nul samblant de soi relever, descendi tout maintenant pour veoir conment il li estoit. Dont li osta esranment le hiaume et li abati la coife de fer, puis le conmence a regarder et voit k'il gisoit encore en pasmisons, com chil ki angousseusement et asprement avoit esté ferus. A cief de pieche, quant il revient de pasmisons, il oeuvre les iex et giete un plaint mout angousseus et mout destroit: “Kahedin, fait Palamidés, conment vous sentés vous?” “Sire, fait Kahedins, pour coi le vous celeroie je? Or saciés que je sui navrés mout durement, ne la plaie ne me grive mie encore tant con fait ce que je sui enferrés. Pour Dieu, ostés moi cest tronchon de lanche que je ai par mi l'espaulle, si me sentirai adont mix par aventure et plus souef.”
Palamidés, ki mout grant peine avoit de Kahedin, le fait tout ensi com Kahedins li enseigne, et il le desferre au plus souef k'il onques puet et puis li oste le hauberc du dos et, pour ce que la plaie ne sainiast trop longement, li estance il. Aprés redist a Kahedin: “Mesire Kahedin, que ferom nous?” “Je vous dirai, fait Kahedin, que je ferai. Je me sent navrés si durement que je sai bien de moi meïsmes que je ne poroie pas orendroit cevauchier mout loins. Et se je m'en esforchoie, je me metroie en aventure et em peril de mort. Et pour ce vous dirai je que je ferai: je m'en irai tout droit a une abeïe ki est pres de chi et demouerrai laiens tant que je soie venus a garison. Et quant je serai garis, je m'en retournerai puis en mon païs se Diex le me veut otroiier. Et vous en irés u roiaume de Logres u en autres teres, la u Diex vous vaura conseillier.”
Quant il a dite ceste parole, il se drece tout esranment en son estant et dist que on li amainne son ceval. Et on li amainne tout maintenant et il monte, ensi com il puet, angoussous et destrois sans faille, et tourne tout maintenant hors du cemin. Li esquier li aportent son hauberc et ses armes et tout en cevauchant demande il a Palamidés: “Sire, savés vous ki li cevaliers est ki ensi m'a feru?” “Certes, fait Palamidés, je non. Mais bien saciés pour voir que de cestui fait me pesa mout cierement et fait encore. Se je le peüse amender, et saciés certainnement que mout volentiers vous eüsse vengié, se je en veïsse lieu et tans et je veïsse que je le peüsse faire par raison. Mais je nel vi, car li cevaliers refusa trestout plainnement la bataille de moi, tout maintenant k'il me reconnut, si s'em parti en tel maniere. Et si voirement me consaut Diex, que, se je li peüsse faire force de combatre a moi, je li eüsse volentiers faite. Mais je ne li pooie faire que ce ne fust outrages trop grans, si com vous meïsmement le savés bien.”
En teles paroles cevaucent li doi cevalier tant k'il sont venu dusques a l'abeïe dont Kahedins avoit devant parlé a Palamidés. Cele abeïe estoit a merveilles rice et aaisie durement de toutes coses. Et sachiés que on apeloit cele abeïe l'Abeïe de Gaunes, pour ce que li rois Boorth de Gaunes meïsmes l'avoit jadis estoree en celui tans k'il avoit esté rois nouvelement. Et pour ce que vous saciés pour quele ocoison il l'avoit establie ne conment, je le vous conterai, car ausi apartient il a nostre matere.
Verités fu sans faille que li rois Boorth de Gaunes avoit un sien parent que on apeloit Anchisés et l'amoit a merveilles pour ce que boins chevaliers estoit et loiaus durement. Chil cevaliers dont je vous conte, ki Anchisés estoit apelés, aloit mout volentiers cerquant estranges contrees pour veoir les merveilles et les aventures du monde. Et par ce k'il estoit si errans et si boins cevaliers estoit renommés en toutes les contrees estranges u cevalier errant repairoient. Tant chevaucha icil Anchisés en unes contrees et en autres que aventure l'aporta en Cornuaille.
Quant il fu en Cornuaille venus, il oï dire qu'en la forest du Marés avoit un gaiant si grant et plain de si merveilleuse force que nus hom ne pooit encontre lui durer. Il ochioit les cevaliers, il ochioit tous chiaus k'il trouvoit. Il n'avoit pitié de nului, anchois metoit a mort tous chiaus ki entre ses mains venoient. A celui point k'il faisoit si grant damage en Cornuaille con je vous cont, vint Anchisés en Cornuaille, armés de toutes armes ne n'avoit adont en sa compaingnie que un escuier tant seulement.
Quant Anchisés oï les nouveles du gaiant ki si grant damage faisoit d'unes gens et d'autres, il dist tout maintenant k'il l'iroit veoir. Que vous diroie je? Tant ala cevauchant k'il vint u Marés et k'il i trouva le gaiant, si se combati mout fierement a lui, mais au daerrain l'ochist li gaians et le mist a mort com chil ki garnis estoit de trop merveilleuse forche. Quant li esquiers vit que li gaians avoit en tel maniere ochis son signeur, il tourna tout maintenant en fuies, si se parti esranment de Cornuaille et tant fist puis k'il vint u roiaume de Gaunes u il trouva le roi Boorth avoec ses homes, mout lié et mout joiant durement.
Quant li rois Boors vit le vallet, pour ce k'il connissoit bien k'il avoit esté esquiers a Anchisés, son cousin, et encore quidoit il tout certainnement k'il le fust, il demande maintenant u est Anchisés. Li vallés, ki mout durement estoit courechiés de la mort de son signeur, quant il oï que li rois Boors li demandoit nouveles, il conmencha a plourer mout tenrement et dist a cief de piece tout en plourant: “Sire, or saciés por voir que mesires est mors.” “Mors? dist li rois. Sainte Marie! Conment fu Anchisés mors?” “Sire, fait li vallés, il fu mors en Cornuaille et l'ocist uns gaians ki mainte grant merveille a ja faite et maint grant damage d'autres cevaliers.” Lors li conmenche a conter tout mot a mot en quel maniere et en quel guise li gaians l'avoit mis a mort et quel bataille il avoit eüe entr'aus deus.
De ceste nouvele fu li rois Boors mout iriés car il amoit Anchisés de trop grant amour, et dont ne fist pas si grant samblant de son courous que si honme s'em peüssent mie granment apercevoir, ains cela le doel en son cuer. Aprés ces nouveles ne demoura pas plus de .VI. jours quant li rois Boors se parti du roiaume de Gaunes, armés de toutes armes, en la compaingnie de deus esquiers tant seulement et sachiés k'il mena avoec lui l'esquier d'Ancisés. Tant cevaucha puis li rois Boorth par ses journees k'il vint a la mer et se fist passer en Cornuaille au plus tost k'il pot. Et quant il fu passés outre, il cevaucha puis tant k'il vint u Marés. Dont dist au vallet ki la bataille avoit veüe: “Di moi; u quides tu que nous puissom plus tost trouver le gaiant ki ocist Anchisés?” “Sire, dist li vallés, ce ne sai je mie tres bien u il vait orendroit demorant, car je ne quit pas k'il demeurt adés en un lieu. Mais au lieu proprement u la bataille fu de lui et d'Anchisés, mon signeur, vous sarai je bien mener, ce sai je tout vraiement.” “A celui lieu, ce dist Boors de Gaunes, me mainnes! Je ne te demant plus.” “Or me sivés dont, fait li vallés, car maintenant seromes la.” Et lors se metent a la voie.
Que vous diroie je? Tant alerent par mi le Marés k'il le trouverent delés un estanc. Et se dormoit delés une fontainne, dedens une fueillie k'il avoit faite auques pres du cemin pour ce k'il peüst les trespassans tous veoir et k'il peüst prendre ciaus k'il vausist, et chiaus k'il ne vausist prendre laisast escaper.
Quant li rois Boours vit le gaiant, il n'i fist nul autre delaiement, ains li courut maintenant sus et conmencha adont la bataille entr'aus deus, si grans et si merveilleuse, si crueus et si pesme que nus ne le veïst adont que voirement ne desist bien que cele bataille n'estoit pas par gieu ne par envoiseüre. Que vous diroie je? Tant dura en tel maniere la bataille du roi Boorth et du gaiant que li rois ochist le gaiant a fine forche. Mais bien saciés que la bataille avoit tant ja duré que a poi que li rois Boorth n'estoit mors d'anui et de traveil. Et sachiés certainnement que se li rois Boors ne fust de si haut cuer com il estoit et de si grant, car sans doute il estoit trop boins cevaliers, bien i eüst mort recheüe a celui point a ce que li gaians estoit assés plus grans et de greigneur forche et de greigneur pooir que n'estoit li rois.
Quant li rois Boors ot cele bataille menee a fin et il ot le gaiant mort en tel maniere com je vous ai conté, pour cele grant hounour que Nostres Sires li avoit faite, a celui point, de cele bataille dont il estoit venus au desus, laquele hounour tout cil ki parler en oïrent tinrent a grant merveille et dirent adont que ce fu uns grans miracles, il fist adont faire illuec une abeïe en celui lieu proprement u il avoit cele bataille vaincue, et il meïsmes demoura en Cornuaille tant qu'ele fu toute parfaite. Quant ele fu toute acomplie, li rois Boors le fist apeler l'Abeïe de Gaunes. Et sachiés que cil nons li dura puis un mout lonc tans. En tel maniere con je vous ai conté avoit esté cele abeïe estoree premierement par le roi Boorth de Gaunes et par ce avoit ele le non de Gaunes. Or se taist atant li contes a parler de Boorth de Gaunes et retourne a nostre matere pour conter conment il avint a Kahedin et conment il caï es amours de la roïne Yseut, le feme le roi March de Cornuaille, avant que il se partist de la tere de Cornuaille.
Quant Palamidés et Kahedins, ce dist li contes, furent venu a l'abeïe, il descendirent maintenant en une grant sale par tere, bele et cointe, ki estoit faite proprement pour les chevaliers errans recevoir que aventure aportoit en cele maison. Chele nuit demoura laiens Palamidés pour soi reposer aucun poi. A Kahedin, ki laiens estoit venus pour tele aventure con je vous ai contee et ki demourer i devoit, avint si bien k'il trouva laiens un cevalier ki en la maison estoit rendus pour le sauvement de s'ame, ki de plaies et de bleceüres estoit merveilleusement sages. A celui fist Kahedins regarder sa plaie. Quant il l'ot bien regardee, il dist a Kahedin k'il estoit sans doute mout durement navrés, mais il prent bien sour soi k'il le garira, se aventure ne li est trop durement contraire.
Palamidés demeure laiens cele nuit et s'em parti a l'endemain. Et dist li contes k'il demoura puis assés petit en Cornuaille, ains s'en repaira u roiaume de Logres assés tost a tel compaingnie com il estoit venus en Cornuaille. Mais tant vous sai je bien a dire que onques pour nule parole k'il eüst dite a Kahedin il ne laissa k'il n'amast madame Yseut autant com il l'amoit devant. Cele ne puet il oublier pour nule aventure du monde ne ja ne l'oubliera tant com il vive. Ce est noiens! Ne pour dire ne por parler, ne pour Dieu ne pour home il ne porroit son cuer oster des amours de madame Yseut: il aimme madame Yseut et amera, tant com il ara u cors la vie.
Ce ne dist mie Kahedins, qui en l'abeïe demeure. Tant com il demeure a garir et il ne puet chevauchier et il ne voit madame Yseut ne parler n'en ot se petit non, tant dist il bien a soi meïsmes que jamais madame Yseut n'amera ne jamais ne pensera a li en tel maniere com il i a pensé: mout estoit faus et nices et esbahis quant il son cuer metoit si hautement k'il n'i peüst avenir en nule maniere du monde. Il avoit bien le sens perdu quant il amoit si coraument madame Yseut. Or s'en repent, or se retraist de cele folie. Jamais n'i ara baance ne pensee, si com il dist.
Grant tans demoura laiens Kahedins avant k'il tournast a garison ne k'il peüst tant seulement cevauchier. En cele saison que Kahedins demouroit encore en l'abeïe faisoient chil de Cornuaille une feste grant et merveilleuse, et ce estoit du courounement le roi March, et le venoient faire cascun an acoustumeement a cele abeïe meïsmes u Kahedins estoit, pour ce que l'abeïe estoit em biau lieu et delitable. Et disoient encore chil de Cornuaille que en chel lieu nonmeement faisoit souvent Nostres Sires miracles et vertus.
Li rois March de Cornuaille, ki a Tyntajol sejournoit plus que en autre lieu, quant il ot parler de la feste, dist k'il ira. Et sans doute il couvenoit k'il i alast cascun an selonc la coustume de Cornuaille. Il fait son oirre apareillier et si dist k'il i menra la roïne Yseut, pour ce que faire le devoit. Et il couvenoit sans faille que il ofrist au jour de la feste en cele abeïe une couroune d'or et k'il venist a l'autel de l'eglise et aportast la couroune sour sa teste et puis si l'ofrist a l'autel.
Que vous diroie je? Li rois monte et s'en vait a la feste entre lui et la roïne Yseut et enmainne avoec lui grant compaingnie de barons et de cevaliers et de dames et de damoiseles. Et saciés que cascune estoit adont apareillie, selonc ce qu'ele estoit de lingnage, au plus ricement qu'ele pooit. Quant li rois March est venus a l'eglise et il est descendus, grant joie en font et grant feste tout cil de Cornuaille. Li preudome de laiens le rechoivent conme lour signeur au plus hounereement k'il pueent.
La roïne s'en entre laiens, tant ricement apareillie et si noblement atournee conme dame de son pris devoit estre. Et ele s'estoit ja mout durement reconfortee d'endroit l'afaire de monsigneur Tristran, conme cele ki tout certainnement quidoit k'i s'en fust alés u roiaume de Logres, ensi com Ginglayns li avoit fait a entendre. Et par le reconfort qu'ele en avoit pris en soi meïsmes avoit ele si recouvree toute sa biauté que tout chil ki adonc le veoient dient bien tout apertement k'il n'a maintenant en tout cest monde nule si bele dame de toutes biautés com est la roïne Yseut. A sa biauté voirement ne se porroit prendre nule biautés de nule autre dame.
Tant vont parlant cha et la de la biauté madame Yseut li un et li autre que Kahedins, ki laiens se gisoit en un lit com chil ki n'estoit encore mie bien garis de la plaie que Seguradés li avoit faite, en ot parler, car doi chevalier ki dejouste lui estoient ne de lui ne se prendoient garde en conmenchierent entr'aus a parler. Et dist li uns a l'autre: “Or me dites, se Diex vous doinst boine aventure; veïstes vous onques nule si bele dame de toutes coses com est madame la roïne Yseut? Certes, je ne quit k'il ait orendroit en tout cest monde nule dame ki a li se presist de biauté.” Li autres respont adont et dist: “Certes, sire, je ai esté en mainte contree estrange et u roiaume de Logres et u roiaume de Gaulle et de che m'os je bien vanter que je ne sai orendroit en tout cest monde dame ki soit renonmee de haute biauté que je n'ai veüe.” “Se Diex vous doinst boine aventure, fait li autres cevaliers, quant vous tant en avés veü, or me dites a laquele dame de tout chest monde vous donnés le pris de biauté.” “Si m'aït Diex, ce dist li cevaliers, je di et diroie hardiement, voiant tous les rois terriens du monde, s'il estoient orendroit ichi, que madame la roïne passe de biauté toutes les morteus dames ki soient maintenant en vie. Ce n'est pas giex de sa beauté, ains est une trop grant merveille; car ki plus le regarde, plus li plaist.”
Quant Kahedins entent cest plait, tout maintenant li mue li cuers et cange. Il ne se puet mie tenir k'il ne demant as cevaliers: “Signeur, se Diex vous doinst boine aventure, u est cele dame que vous tant loés de biauté?” Et chil se regardent adont et connoissent que ce est uns cevaliers estranges, malades et deshaitiés, si li dient: “Sire cevaliers, cele dame dont nous parlom est laiens en cele eglise. La le regarde tous li mons a grant merveille.” Kahedins n'i fait autre delaiement, ains se vest tout maintenant et apareille et s'en vait en l'eglise au plus couvertement qu'il puet, car il ne vausist mie mout volentiers k'il fust reconneüs.
Quant il est venus entre les autres et il voit madame Yseut que cil de laiens aloient regardant a merveilles et il l'a auques avisee, li cuers li escaufe tous et esprent, tous li talens li mue et cange. Or dist il bien tout apertement a soi meïsmes que onques, puis que Diex fist home et feme premierement, il ne fist tant bele riens conme est madame Yseut. Mout est Kahedins a malaise estrangement. Tous li cuers li est cangiés em petit d'eure. Il avoit orendroit dit devant ceste aventure que jamais n'ameroit madame Yseut pour nule aventure du monde. Or s'en desdit tout plainnement et dist k'il ne puisse jamais tant vivre k'il mete son cuer en autre dame que en madame Yseut. Trop li sera grans hounours, si com il dist, s'il muert pour ceste dame amer. Plus grant honour i avra il, se a morir vient, que se il vivoit pour une autre. S'il muert pour ceste dame amer, ce est bontés ne nus ne li tournera a honte. Et s'il puet vivre pour li amer, il sera adonc plus boins eüreus que onques mais cevaliers fust. Or voist des ore mais ensi com il aler porra! Tot soit en aventure! Muire pour li u vive pour li, il ne li chaut mie granment li queus li aviengne, car toutes voies l'amera il, si com il dist, conment k'il l'en aviengne.
Tant con la roïne Yseut demeure en l'eglise, le regarde Kahedins tout adés et souspire souventes fois de cuer parfont. S'il le regarde ententivement, ce n'est mie mout grant merveille, car autresi font tout li autre de laiens conmunaument. Il vont tout autresi musant sour li pour sa grant biauté remirer, com se ce fust Diex proprement. Quant la roïne a laiens tant demouré con li rois March veut, ele s'em part et s'en retourne a Tyntajol a asés greigneur compaingnie qu'ele n'i avoit eüe au venir.
Kahedins s'en revient a son lit, plus courechiés, plus mas assés et plus pensis k'il n'estoit devant. Or a a faire estrange fait! Or est entrés en la riote dont il n'ostra jamais son cuer devant la mort! Mout est Kahedins pensis et esbahis estrangement. Il ne set preu k'il doie faire ne dire. Or gist, or s'asiet et or se redreche, or est dolans et or est liés. Mout souvent mue son talent et tost cange sa volenté. Il n'est onques en un estat se petit non. Et quant on li vait demandant pour coi il estoit plus pensis devenus que il ne soloit estre, il respont k'il i a bien raison pour coi ne nule autre cose n'en veut dire a nul ki l'en demant. En tel maniere con je vous cont rencaï Kahedins es amours de madame Yseut, ki devant en avoit du tout son cuer osté. A cele vait il pensant et jour et nuit si enterinement que en dormant ne en veillant il n'em puet son cuer retraire ne oster sa pensee.
Tant demoura Kahedins en cele abeïe, si celeement que cil de laiens ne porent onques savoir qui il estoit fors tant seulement qu'il quidoient pour voir k'il fust aucuns des cevaliers de la maison le roi Artu, k'il est tout garis et respassés en tel maniere k'il puet bien porter armes. Quant il voit et connoist que des ore mais porra il bien cevauchier, il dist a soi meïsmes que des ore en avant il ne demouerra plus en l'abeïe ne en Cornuaille autresi: assés i avoit plus demouré k'il ne vausist ne que mestiers ne li fust. Dont prent ses armes et s'arme et, quant il est tous apareilliés, il monte. Quant il est armés et montés, il s'en part atant de l'abeïe et prent congié as preudoumes de laiens; si s'en vait si seus k'il n'a en sa compaingnie ne vallet ne esquier ki serviche li fache. Et cevaucha puis tant par ses journees k'il vint a la mer. Dont se mist en une nef, au plus tost k'il onques pot, pour passer en la Petite Bretaingne, et avoec lui passerent autre chevalier qui en la Petite Bretaingne voloient ausi aler.
Quant il se furent mis en mer, adont lour vint uns gros tans ki lour tourna a grant anui, car quant il quidierent aler en la Petite Bretaingne, adont les fist ariver u roiaume de Logres uns vens ki trop lour fu contraires. Quant il furent venu a tere, si espoenté du mal tans que a poi k'il n'estoient mort de paour, il saillirent tout maintenant hors de la nef pour aus un petit reposer a tere plainne. Et Kahedins, ki encore ne connissoit mie tres bien u il estoit arrivés, com cil ki piecha mais n'avoit esté u roiaume de Logres, parole as maronniers et lour dist: “Signeur, u sommes nous arrivé? Conment a a non cis païs u nous sommes?” “Sire, ce dient li maronnier, or saciés que nous sommes arrivé en boin païs et seür, la Dieu merci. Nous sommes u roiaume de Logres, en la tere le roi Artu.” “Or me dites, fait Kahedins; et quantes journees puet il avoir de chi a Camaaloth, u on dist que li rois Artus repaire si souvent?” “Sire, ce dient li maronnier, il i puet bien avoir sans faille .IIII. journees de cevalier errant.” “Si m'aït Diex, fait Kahedins, quant je sui si pres de Camaaloth que g'i puis aler dedens .IIII. jours, je ne finirai jamais, pour tant que je soie sains et haitiés, devant ce que je soie a Camaaloth venus pour veoir la court le roi Artu et les compaingnons de la Table Reonde, dont cascuns vait si grant bien disant d'aus tous.”
Lors fait son ceval traire hors de la nef et ses armes autresi. Et quant il est armés et montés, il conmande maintenant a Dieu les maronniers et les chevaliers autresi ki illuec estoient et se met esranment au cemin, puis cevauche tant par ses journees k'il vient a Camaaloth un mardi auques matin, entour eure de prime.
Quant il fu venus en la maison le roi Artu, il trouva assés ki honnereement le rechut et herberga, car, tout maintenant que li rois Artus sot k'il estoit cevaliers estranges, il le fist herbergier en son ostel meïsmes, ausi bel et ausi honnereement con se ce fust li plus carneus amis k'il eüst. Que vous diroie je? Kahedins fu en la maison le roi Artu receüs tant bel et si cointement et si bel apelés de tous et de toutes k'il dist bien tout apertement a soi meïsmes que voirement n'a il u monde nule si cointe gent com en la maison le roi Artu. Ce n'est mie mout grant merveille se li privé et li estrange dient hounour et bien de chest ostel, car a la verité dire il n'i a se houneur non.
Que vous diroie je? .VI. jours entiers demoura Kahedins laiens en tel maniere que nus ne sot onques ki il estoit. Il regarda assés la roïne Genievre et remira. Et quant il l'ot bien regardee, il dist a soi meïsmes tout apertement que voirement a bien Diex ceste dame garnie de toutes les biautés que dame doit avoir et puet en tout cest monde. Voirement n'a ele sa pareille de biauté, fors seulement la roïne Yseut.
La u Kahedins regardoit en tel maniere la roïne Genievre et des iex et du cuer et il estoit ausi con tous entourblés, Hestor de Marés, ki garde s'em prist, s'asist adont dejouste lui et li dist au plus coiement k'il onques pot, car il ne vausist pas volentiers que cil ki illuec estoient entendissent lour parlement, et pour ce em parla il a lui car il li atournoit cest fait a grant nicheté et a grant folie : “Sire cevaliers, fait Hestor, mout avés ore madame la roïne regardee. Se Diex vous doinst boine aventure, or me dites k'il vous en samble.”
Quant Kahedins entent ceste parole, il en devient un poi honteus, si li respont: “Sire, fait il, se je regart madame la roïne si ententivement com vous veés, ce n'est mie mout grant merveille, car, si voirement me consaut Diex, ki vauroit orendroit tout le monde cerquier, je ne croi pas k'il i peüst trouver une plus bele dame de li fors une tant seulement.” “Conment? sire cevaliers, fait Hestor. Quidiés vous dont que on peüst trouver une plus bele de li?” “Or sachiés, sire, fait Kahedins, k'il n'est orendroit nus si boins cevaliers en tout cest monde que on ne peüst trouver meilleur ne nule si bele dame que on ne puisse bien trouver plus bele.” “Or oi merveilles de vous, sire cevaliers, fait Hestor. Je quit bien a mon essient avoir si le monde cerquié que je quit tout chertainnement savoir u li mieudres cevaliers du monde est et la plus bele dame.” “En non Dieu, sire, fait Kahedins, je n'ai mie tant cevaucié con vous avés ne tant erré par le monde, et nonpourquant si sai je tout chertainnement u li miudres cevaliers du monde est et li plus bele dame de toutes cheles qui orendroit soiient u monde en ceste mortel vie.” “Certes, sire, ce dist Hestor, ausi le sai je bien!” “Et u quidiés vous k'il soient? fait Kahedins. Quidiés vous k'il soient chaiens?” “Oïl, certes, ce dist Hestor. Ki vauroit orendroit trouver le miudre cevalier du monde, de chiaus de chaiens le porroit trouver, et la plus bele dame autresi. Aillours ne l'en couvient aler que chaiens!” “Sire, fait Kahedins, je vous otroi bien ce que vous dites pour pais avoir tant seulement, car je entent bien a vos paroles que a painnes vous acorderiés vous a moi de ce que je diroie.” “Et de qui dont, fait Hestor, diriés vous qui est la plus bele dame du monde et li miudres cevaliers? Or saciés tout chertainnement que, se vous dites verité, je m'acorderai tout maintenant a vous ne ja ne vous contredirai de riens.” “En non Dieu, ce dist Kahedins, u soit folie, u soit savoir, je vous dirai ce que vous me demandés, puis que tant estes desirans de l'oïr. Je vous di tout certainnement que la plus bele dame ki soit orendroit en cest monde, ce est madame Yseut, la roïne de Cornuaille, et li mieudres cevaliers ki orendroit vive, ce est mesire Tristrans, li niés le roi March de Cornuaille. Or vous ai dite la verité de cestui afaire.” “En non Dieu, sire cevaliers, fait Hestor, de cest dit trouverés vous mout poi de garans! Petit a orendroit de cevaliers u monde ki a vous s'acordaissent de ceste cose.” “S'il vous plaist, fait Kahedins, si vous i accordés. Et se vous volés, si alés encontre a un autre, et non pas a moi, car bien saciés vraiement que pour ceste querele ne me combatrai je pas a vous.”
Mesire Hestor se taist atant quant il entent ceste response, mais durement en est iriés, car mout li poise forment de ce que Kahedins prise plus monsigneur Tristran que il ne fait Lanselot. Celui soir parla Hestor a la roïne et li dist tout en sousriant que tel parlement avoit eü entre lui et le cevalier estrange, ki nouvelement estoit venus a court.
La roïne pense un petit quant ele entent ceste parole, et puis respont a chief de piece: “Hestor, fait ele, or saciés tout vraiement que ce est aucuns des cevaliers de Cornuaille. La roïne Yseut l'a cha envoiié u mesire Tristrans meïsmes. Autrement ne puet estre. C'est uns privés mesagiers ki fu tramis tout priveement en ceste contree pour veoir le contenement de nostre ostel. Or est mestiers que je sace demain ki il est et pour quele ocoison il fu ceste part envoiiés en ceste tere.”
La roïne ne dist plus cele nuit a Hestor, mais ele fist a l'endemain bien matin venir Kahedin devant li et li conmenche mout durement a proiier k'il li desist ki il estoit. Quant Kahedins voit que la roïne li prioit si durement k'il li desist la verité de son estre, il li respont: “Certes, madame, je vous dirai mout volentiers ki je sui puis que vous le volés savoir. Or sachiés tout certainnement que je sui de la Petite Bretaingne et fiex le roi Hoël. Assés en avés oï parler, ce sai je tout certainnement.” “Vous dites verité, fait la roïne. Tristrans, li niés le roi March de Cornuaille, prist vostre sereur a feme.” “Dame. fait il, vous dites voir. Il le prist voirement a feme, mais ma suer en joï petit et nous meïsmes autresi.” “Conment? ce dist la roïne. Se Diex vous doinst boine aventure, contés m'ent toute la verité.” “Dame, fait il, volentiers, se Diex me consaut, puis que vous le volés savoir. Sachiés. madame, que je ne vous en celerai nule riens.”
Lors li conmenche a conter conment mesire Tristrans s'estoit tenus avoec sa sereur pres d'un an. Toute la verité l'en conte, k'il ne l'en vait un mot celant et li devise de cief en cief conment mesire Tristrans meïsmes li fist a savoir, et non autres, car par sa suer n'en avoit il riens seü. Et por le grant biauté que mesire Tristrans li avoit fait entendant que la roïne de Cornuaille avoit vint il en Cornuaille avoec monsigneur Tristran pour savoir se il li avoit dit verité.
“Madame, fait Kahedins, que vous diroie je? Pour la roïne veoir nonmeement, et non pour autre cose, me parti je de la Petite Bretaingne et ving en Cornuaille avoec monsigneur Tristran. Et saciés bien, madame, puis que je oi regardee la grant biauté de madame Yseut, je dis bien a moi meïsmes que jamais monsigneur Tristran ne blasmeroie s'il avoit laissie ma suer pour ceste dame, car en ceste dame pooit on bien veoir toute la biauté de cest monde et ce ne pooit on pas faire en ma suer. En tel maniere, madame, con je vous ai conté, demourai je en Cornuaille, tant que volentés me vint de retourner en la Petite Bretaingne: si me mis esranment a la voie et, quant je ving a la mer et je quidai passer en mon païs, uns vens me mena u roiaume de Logres. Quant je vi que je estoie u roiaume de Logres arrivés et si pres de la maison le roi Artu, je dis a moi meïsmes que jamais du roiaume de Logres ne me departiroie devant ce que je aroie veüe la maison le roi Artu, pour savoir vraiement s'il i avoit tant de bien et de courtoisie con li un cevalier et li autre aloient contant. Venus i sui, bien ai veü, madame, certainnement que li plus vaillans princes du monde, sans faille, et li plus courtois, ce est li rois Artus. Des ore mais m'en retournerai je vers la Petite Bretaingne, car assés ai demouré a ceste fois u roiaume de Logres. Tant ai esté hors de mon païs qu'il me tarde mout durement que je i soie revenus pour savoir conment mi ami le font.”
Quant il a son conte finé en tel maniere con je vous ai conté, il se taist et la roïne li dist adont: “Kahedin, fait ele, je connois bien par vos paroles, et par maint autre preudome l'ai je ja autresi entendu, que madame Yseut, la roïne de Cornuaille, est sans doute la plus bele dame du monde. Ce vont disant maint chevalier, et je m'i acort bien voirement. Mais or me dites; de qui vait on disant conmunaument k'i soit orendroit li mieudres cevaliers de tous chiaus ki portent armes a cest tans?” “Madame, ce dist Kahedins, or sachiés bien que, tout soit il ensi que mesire Lanselos ait plus erré et cevauchié et cherquié mainte estrange contree, si croi je bien certainnement que mesire Tristrans, li niés le roi March de Cornuaille, feroit demain un gregneur esfort d'une grande chevalerie que ne feroit Lanselos. Ki veut parler de cevalier ki de toutes bontés de cevalerie passe tous autres, si paraut de monsigneur Tristran, car a chelui ne se prent nus ne de biauté ne de bonté ne de prouece.”
En tel maniere parla adont Kahedins a la roïne Genievre. Et quant ele voit k'il s'acordoit du tout a monsigneur Tristran, ele n'en tient plus parlement a cele fois, car tout desist ele de bouce les paroles a Kahedin, si li est il bien avis apertement dedens son cuer que a la cevalerie de Lanselot ne se porroit prendre nus autres cevaliers du monde.
Aprés celui parlement demoura Kahedins assés petit en la maison le roi Artu, pour ce k'il avoit grant volenté de retourner en la Petite Bretaingne, ains s'em parti au plus tost k'il onques pot, et si priveement sans faille que li rois Artus ne la roïne Genievre n'en sorent riens a celui point. Quant il se fu mis au cemin en tel maniere k'il n'avoit avoec lui ne esquier ne vallet ki compaingnie li fesist, il chevauche par mi la forest de Camaaloth, ki grans estoit et mervelleuse, toute la journee entiere sans soi reposer mie granment. Sans faille il trouva celui jour entour eure de midi, auques pres du cemin, deus cevaliers et deus damoiseles, ki mengoient devant une fontaine mout envoisiement. Quant li doi cevalier virent Quahedin, ki cevauchoit si priveement, armés de toutes armes, il se leverent maintenant du mengier et l'em proiierent tant bel et si courtoisement k'il descendi avoec aus. Quant il ot mengié, il se remist tout maintenant en son cemin.
Celui jour, entre eure de nonne et de vespres, li vint si grans volentés de dormir k'il descendi lés un rochoi et s'endormi. Et sachiés k'il dormi tant adont que la nuis fu venue noire et oscure, avant k'il s'esveillast. Quant il ot grant pieche dormi, il s'esveilla, et quant il vit que la nuis estoit venue, il monta tout esranment et se remist derechief en son cemin et pensa k'il cevauceroit tout de nuit tant k'il trouveroit u vile u recet u il se porroit herbergier. Ensi chevauche Kahedins tout le grant cemin par mi la forest, mais ce li tourne a grant anui et a grant travail. Ce li samble que la nuis estoit tant oscure merveilleusement que a painnes pooit il veoir le cemin par u il aloit. La u il cevauchoit en tel maniere con je vous cont le grant cemin de la forest, et la nuis estoit ja si oscure con je vous ai conté et si noire, il escoute et ot un ceval henir assés pres de lui; et heni si fort que toute la forest en retenti pres d'illuec.
Si tost que Kahedins ot le ceval henir, il pense bien que la trouvera il aucune gent, et pour ce tourne il la teste de son ceval de cele part. Dont n'ot mie granment alé quant il conmencha a aprochier d'une fontainne ki sourdoit illuec en un petit vaucel. Et saciés bien que ce estoit une des plus beles fontainnes ki fust adont en tout le roiaume de Logres. Quant li chevaus, ki grant talent avoit de boire, com chil ki en tout le jour n'avoit beü, sent la fontainne, que li vens aloit un poi esmouvant, il s'en vait tout droit cele part et saut dedens, maintenant k'il i est venus. Et pour ce que la fontainne estoit auques parfonde, trebuce li cevaus au saillir k'il fait, si que Kahedins chiet par desus le col de son cheval en la fontainne. Kahedins se relieve tost et autresi fait li cevaus, Kahedins saut hors de la fontainne tous esbahis de ce k'il l'a en tel maniere trouvee, car la nuis estoit trop durement oscure, si que, la u il estoit devant la fontainne, ne le veoit il se petit non. Lors drece son glaive a un arbre et son escu autresi et dist k'il ne se movra hui mais d'illuec, ains i remanra tant qu'il soit jours.
Mout pense de son cheval aaisier au miex k'il puet, puis oste son hiaume de sa teste et deschaint s'espee et maintenant s'asiet a tere et dist a soi meïsmes k'il ne li souvient pas k'il onques mais veïst une nuit tant oscure com est ceste. Et oscure estoit ele sans faille si durement que doi cevalier errant, ki illuec s'estoient coucié devant cele fontainne meïsmes, ne il ne veoit aus ne il ne veoient lui, et si estoient il a mains d'une lanche pres d'iluec. Et se aucuns me demandoit qui li doi cevalier estoient, je diroie que li uns estoit Lanselos du Lac et li autres Palamidés, li boins cevaliers.
Lanselos sans doute avoit celui soir trouvé Breüs sans Pitié en cele forest meïsmes et mout l'avoit cachié cha et la, puis qu'il l'ot reconneü, car mout volentiers le mesist a mort, s'il le peüst tenir, car Breüs, sans faille, li avoit ja fais mains courous et maintes ires. Breüs sans Pitié, ki a celui point estoit miex montés que ne fust Lanselos, s'en estoit fuis et en tel maniere estoit escapés de ses mains. Quant Lanselos vit k'il avoit en tel maniere du tout perdu Breüs, il s'en estoit venus a cele fontainne et dist k'il demouerroit illuec anuit mais, dusques adont que la nuis fust encore un petit mains oscure qu'ele n'estoit adont. De Palamidés restoit autresi avenu k'il avoit celui jour trouvee la Beste Glatissant et l'avoit cachie assés longement. Mais au soir l'avoit si du tout perdue k'il n'en savoit ne vent ne voie. Et tout ausi com aventure avoit aporté Lanselot a cele fontainne, ausi i avoit aventure aporté Palamidés.
Lanselos avoit bien veü conment il estoit descendus et conment il avoit pensé de son ceval et puis de soi, au miex k'il sot, et conment il s'estoit couciés auques pres de lui. Mais pour ce k'il ne savoit ki li cevaliers estoit, ne li avoit il dit nul mot du monde. Et Palamidés, ki celui jour avoit assés traveillié de ce k'il s'estoit celui jour combatus a Dodynel le Sauvage et a sa beste cachier le plus du jour, quant il se fu couchiés sour son escu devant la fontainne. il pensa k'il s'endormiroit car auques en avoit grant mestier. Mais quant ensi fu avenu que aventure ot aporté Kahedin devant la fontainne, adont perdi Palamidés la volenté de dormir ne mot ne dit, ains conmencha a regarder tout plainnement que Kahedins vauroit faire. Et nonpourquant il nel pooit veoir se mout petit non, car trop estoit la nuis oscure.
Quant Kahedins ot une grant pieche jeü sour son escu, il conmence a souspirer mout durement et a plourer. Et quant il a en tel maniere plouré une grant piece, il laisse du tout le plour et conmence a faire une grant plainte sour Amours et dist: “En grant orgoel, en grant beubant et en trop haute sourquidance estes montee novelement, Amours, ce voi je tot vraiement. Mais de cest fait me reconforte mout durement ce que toutes gens vont disant que cil ki monte folement, plus hautement que il ne doit, ciet puis si felenessement k'i se met a doel et a honte par cel caoir. Amours, cest essample ai jou trait avant pour vous. Vous estes si folement montee en orgoel k'il n'a mais dedens vostre cuer pitié ne raison ne mesure. En vous n'a mais fors durté et cruauté et felonnie, et vous dirai raison pour coi. Amours, vostre maniere et vostre usance est tele, ce voi je tout apertement, que ki de greigneur cuer vous aime et plus loiaument vous sert, et piour guerredon en a. Vous estes bien sans doutance de la plus cruel nature et de la plus felenesse dont je onques oïsse parler. Vous passés de grant cruauté toutes les creatures ki soient en vie, car, quant je vois regardant les morteus coses, je ne voi nule cose u monde ki n'ait pitié de sa noureture et kil ne le jete de mort, s'ele le pooit faire. Et vous alés encontre tout ce, car chiaus que vous avés nouris et ki se fient de vous, chiaus metés vous plus volentiers a mort que vous ne faites les autres. Ceste coustume sans doutance est bien vostre et je le voi en moi meïsmes tout clerement, car je, ki me tieng bien du tout a vostre et ki tout le monde ai laissié pour vous servir, ki sui vostres sers racateïs et vostres hom liges, ki plus ai en vous ma creance que je n'ai u pooir de Dieu, voi tout apertement de moi que je muir pour vous servir plus loiaument que onques mais vous servist nus hom.”
Quant il a dite ceste parole, il se taist adont une grant piece et pleure mout tenrement. Et quant il a une grant piece demené son doel em plourant, il le laisse et reconmenche sa complainte en tel maniere: “Dame, dame! fait il. Dame de toutes les morteus dames ki soient orendroit en vie, roïne des roïnes morteus, ki portés la rose et le lis et la flour de toute biauté, ki tant estes bele voirement que de vostre biauté ne porroit nule langhe morteus dire la somme, dame, mar vi onques vostre biauté, car je en morai prochainnement, ce voi je bien. Vostre biauté m'a si feru du dart d'amours que je ai tout le cuer taint et noirchi d'icelui caup.”
Quant Palamidés entent cest plait, tout maintenant li chiet u cuer, quant il ot parler de roïne, que ce est sans doute la roïne Yseut, dont cis vait orendroit ensi parlant: si en est mout durement courechiés. Ausi est Lanselos de l'autre part, car tout maintenant k'il ot de roïne parler, il quide tout certainnement que ce soit de la roïne Genievre, a ce k'il ne li estoit pas avis k'il eüst u monde dame ne damoisele ki se fist a prisier de biauté fors que sa dame la roïne.
Palamidés, ki plus estoit un petit hastis de parler que n'estoit Lanselos, quant il entent que Kahedins aloit ensi parlant, il se tourne tout maintenant sour son escu et s'asiet en son seant. Quant Kahedins l'ot remuer, il laisse esranment sa complainte et le conmence a regarder, et tant le regarde ententivement par mi l'oscurté de la nuit k'il connoist tout certainnement que ce est chevaliers armés. Lors parole esranment et dist: “Ki estes vous la?” Palamidés respont atant et dist: “Vassal, je sui uns cevaliers, ki ai vos paroles escoutees que je tieng a mout grant merveille. Mout vous ai oï blasmer Amours et dire paroles encontre li. Aprés m'avés fait entendant, ce m'est avis, par vos paroles que vous amés si hautement conme roïne. Et aprés tout ce ele est tant bele, si con vous dites, que ele passe de biauté toutes les roïnes morteus, ce vous est avis, si con vous dites.”
Quant Palamidés a parlé, Kahedins li respont atant et dist: “Dans cevaliers, se Diex m'aït, se je quidaisse que vous fuissiés si pres de moi conme vous estes, je n'eüsse pas dit de teles paroles ai je dites. Nonpourquant, puis que je l'ai dit, je le conferme et di bien tout apertement que cele que je aim de tout mon cuer est roïne voirement et tant bele riens de toutes coses que, a la verité conter, ele n'a orendroit en tout cest monde nule pareille de biauté. Je l'ai dit et di encore.
“En non Dieu, dans cevaliers, ce dist Palamidés, de tant con vous avés dit vous repentirés vous mout chierement avant que vous vous departés de moi, car vous amés cele que j'aim. Pour coi il ne porroit avoir entre moi et vous concorde ne pais devant ce que je vous eüsse mort u vous moi.” “Et conment savés vous, fait Kahedins, que je aim cele que vous amés? Ja ne vous ai je mie dit encore son non.” “As enseignes que vous m'avés dites, fait Palamidés, connois je tout certainnement que vous amés cele que je aim et non autre, quar je aim la plus bele ki soit u monde, je aim cele ki de biauté passe toutes les roïnes morteus.” “Et l'amés vous mout durement? fait Kahedins.” “Se je l'aim? fait Palamidés. Certes ce n'est mie demande! Issi voirement m'aït Diex, que je l'aim plus que je ne fais mon cors meïsmes. Et miex vauroie je demain veoir le damage de mon cors que je ne feroie du sien.” “Si m'aït Diex, dans cevaliers, fait Kahedins, de tant con je plus oi vos paroles, de tant vous tieng je plus a fol, car, se vous amés la u je aim, vous amés ausi con fist Narchisus, ki ama cele dont il mourut. Se vous amés la u je aim, vous amés vostre mort sans doute, et de vostre mort avés joie. Et se Dix me consaut, vous m'avés orendroit tant dit de vostre afaire et a poi de paroles que, a ce que je connois et vous et moi, je di bien tout apertement que ki cerqueroit orendroit tout le roiaume de Logres entierement je ne quit pas k'il i peüst trouver ensamble deus plus faus cevaliers que nous somes ambedoi, car nous amom la u nous ne sommes pas amé, mais haï morteument. Et tout soit il ensi que vous m'aiiés fait a entendre que vous amés la plus bele dame du monde, si ne vous en croi je pas, se vous plus ne m'en faites certain que vous n'avés encore fait, car d'amours est tele la maniere que, se aucuns aimme loiaument le plus laide du monde, s'il l'aimme de cuer loiial, il li est bien tous jours avis sans doute que che soit la plus bele du monde. Ensi vait d'amours, sire cevaliers! Amours fait souvent recevoir au fol plonc pour argent et coivre pour or, et le fait canter et rire la u il devroit plourer! Dans cevaliers, ces paroles ai je mises avant pour vous, qui dites que vous amés la plus bele du monde. Et par aventure ele est plus laide de toutes les autres du monde!”
Quant Palamidés entent cest plait, il est tant durement iriés c'a poi k'il ne pert du tout le sens. Et quant il parole, il respont: “Dans cevaliers, je ai bien entendu ce que vous avés dit. Nous avom souvent veü avenir que teus est a aise ki puis quiert k'il est a malaise.” “Vous dites voir, fait Kahedins. Par vous meïsmes le poés vous savoir: se vous amés tant con vous avés dit, vous n'estes mie si a aise com vous estiés devant. Vous me desistes grant outrage orendroit, quant vous me desistes que je seroie tost au repentir des paroles que je avoie dites. Et pour che vous ai je desprisié ce que vous aliés devant prisant.” “Se Diex vous aït, fait Palamidés, dites moi ki vous estes.” “Certes, fait Kahedins, je sui uns cevaliers estranges, ki vieng de la maison le roi Artu. Et laiens ai je demouré plus de .VI. jours. Du roi Artu di je bien k'il est orendroit li plus preudom ki soit en tout cest monde et li plus courtois que je onques trouvaisse. Ki de lui diroit vilonnie il devroit estre mis a mort, car je ne quit pas a mon essient k'il ait orendroit en tous les princes du monde autretant de valour et de sens com il a en lui tant seulement.” “Et veïstes vous la roïne Genievre? fait Palamidés.” “Certes oïl, fait Quahedins. Voirement vi je madame la roïne.” “Et de li que vous samble?” “Et de li, ce dist Kahedins, que me doit il sambler se biens non? Se Dieus me consaut, je ne sai orendroit en tout cest monde nule dame plus vaillans ne plus courtoise de li. Diex li a bien tant de bonté donnee que bien doit estre par raison dame de si grant signourie com li rois Artus tient.” “Certes, ce dist Palamidés, vaillans dame est ele durement sans faille. Bien doit estre par valour roïne de grant tere et de si haute com Diex li a otroiié. Mais de sa biauté que me dites vous? Je fui ja en tel lieu, n'a pas encore un mois entier, que je l'oï prisier et loer de biauté sour toutes les dames du monde. Vous ki l'avés ore veüe tout nouvelement et ki amés si hautement con vous me dites, vous samble il qu'ele soit tant bele que on vait disant?” “Sire cevaliers, fait Kahedins, en non Dieu, ce ne vous di je mie ne ne dirai que madame la roïne Genievre ne soit trop bele dame et trop avenans de toutes coses; mais selonc mon sens je vous di bien certainnement que, ki vaurroit le monde cerquier, il i trouveroit trop plus bele, et roïne autresi, fors tant seulement qu'ele n'est mie si poissans dame conme la roïne Genievre est.” “Se Diex vous doinst boine aventure, fait Palamidés, et se Diex vous doint joie de ce que vous plus desirrés, dites moi ki cele dame est que vous tant prisiés de biauté.” “Si m'aït Diex, sire cevaliers, fait Quahedins, vous m'avés tant conjuré a cestui point de ceste cose que je vous en dirai selonc mon avis la verité. Or saciés que la plus bele dame ki soit orendroit en cest monde a mon essient, ce est madame Yseut, la roïne de Cornuaille.”
Quant Palamidés ot parler de madame Yseut, il li respont tout maintenant: “Dans cevaliers, par vos paroles ai je maintenant entendu que vous amés madame Yseut.” “Certes, che respont Kahedins, je ne la has pas ne je ne la porroie haïr pour nule aventure du monde” “En non Dieu, dans cevaliers, fait Palamidés, quant vous amés cele que j'aim, vous estes mors, se je vous puis a la mort metre!” “Vous avés chi mis un bon point, fait Kahedins, quant vous i metés “ se vous poés ”! Et certes je retournerai a ce que je dis au conmencement, quant je dis que vous estiés voirement li plus faus cevaliers du monde. Fol vous trouvai, et encore vous truis je fol. Ore donc, pour Dieu, quele ocoison porriés vous trouver de combatre vous encontre moi pour madame Yseut? Avés vous plus en li que je n'i ai? Certes je ne quit que vous aiiés en li plus que j'ai, fors une cose tant seulement: ce est folie. Et de ce quit je bien que vous aiiés encore plus pour s'amour que je n'ai; car, tout soie je faus pour li, si m'est il bien avis que vous en estes encore plus faus! Et se vous en estes tres faus, en non Dieu vous n'estes mie tous seus en ceste folie. Je vi ja un boin cevalier  ki n'en estoit mie mains faus con vous en estes orendroit et a moi s'en vaut il ja combatre ausi com vous volés orendroit. Mais je li dis puis tant de paroles et bien li fis reconnoistre sa folie que il m'en laissa adont trestout en pais.”
Quant Palamidés entent cest plait, il li est bien avis tout maintenant que ce soit Kahedins sans doute ki a lui parole. Et pour ce k'il en sache miex la verité, li dist il: “Dites moi, sire cevaliers, se Diex vous doinst boine aventure, ki estoit cil cevaliers ki des amours madame Yseut estoit ausi faus com je sui, et puis l'en castiastes si bien?” “Sire, fait il, si m'aït Diex, ce fu Palamidés! Diex li aït ore, u k'il soit, car certes il est bien un des plus courtois cevaliers que je onques trouvaisse. Et est si boins cevaliers et si preus que par sa boine cevalerie est il conneüs u roiaume de Logres et en mainte autre contree de pres et loing.”
A cest mot reconnoist Palamidés maintenant que ce estoit Kahedins sans faille ki a lui parloit. Or vaura il, si com il dist, a cestui point esprouver une partie de son hardement, non mie pour ce k'il mesist main a lui en nule maniere du monde, mais il fera samblant k'il li voelle metre. Lors parole Palamidés a Kahedin, en samblance d'oume courechié, et li dist: “Vassal, fait il, que vous diroie je? Je ai entendu par vos paroles tout certainnement que vous amés cele que j'aim. Et sachiés bien vraiement que je l'aim de si grant amour k'il n'a maintenant en tout cest monde un cevalier, se je savoie k'il l'amast, que je ne le haïsse de mort! Pour coi je di tout plainnement que je vous has tant morteument c'a la mellee estes venus tout maintenant!” “En non Dieu, dans cevaliers, fait Kahedins, or sachiés tout certainnement que pour ceste querele ne vous combatrés vous ja a moi. Ce n'est mie trop grant santé que de bataille. Je ai bien tant celui fait esprouvé que je sai auques que venir em puet. Et, avant que je pour ceste querele me combatisse, vous diroie je tout plainnement que je n'amai onques madame Yseut ne n'aim. Et a la verité conter de ses amours, ne me vint onques tant de bien que je m'en deüsse a mort metre ne vausisse. Et si ne vous di jou mie ces paroles pour paour que je aie de vous, anchois les di pour la grant nicheté que je truis en vous et ai trovee.”
Quant il a finee sa response, il se taist, que plus ne dist adont. Et Palamidés li redist: “Vassal, puis que je voi apertement qu'en nule maniere du monde je ne vous porroie amener a la bataille, et je vous en quit atant! Se je aim la roïne de Cornuaille et vous l'amés ausi, or en aviengne a cascun de nous ce que aventure l'en vaura donner! Autre force je ne puis metre en cestui fait, ce m'est avis. Mais or me dites, se Dieus vous saut; queles nouveles dient il en la maison le roi Artu des boins cevaliers du monde? En tiennent il grant parlement? De Lanselot du Lac que vont il disant? Et de monsigneur Tristran, le boin cevalier, le neveu le roi March de Cornuaille?” “Certes, sire, dist Kahedins, en la maison le roi Artu donnent il grant los et grant pris de cevalerie a monsigneur Lanselot. Mout le loent et mout le prisent. Et je meïsmes en fui en paroles ore tout nouvelement a un cevalier du lignage le roi Ban, en la maison le roi Artu. Je ne soi ki il estoit quant je em parlai a lui, mais puis soi je certainnement que ce estoit Hestor de Marés, li freres Lanselot du Lac.” “Et queles paroles eüstes vous a lui? fait Palamidés. Se Diex vous doinst boine aventure, s'il vous en souvient, si les me dites!” “Certes, volentiers. dist Kahedins, puis que vous avés si grant volenté du savoir.” Lors li conmenche a conter toutes les paroles ki entre lui et Hestor de Marés avoient esté, ensi con je vous ai conté cha ariere. Et quant il a finé son conte, Palamidés li redist: “Or me dites auquel de ces deus cevaliers vous tenriés vous k'il fust li mieudres.” “Si m'aït Diex. fait Kahedins, je croi tot certainnement que mesire Tristrans est assés mieudres cevaliers que n'est Lanselos. Et si vous di bien sans faille que la roïne Yseut est assés plus bele dame que n'est la roïne Genievre.”
Aprés ceste response ne se puet plus tenir Lanselos de parler: tant a oï et entendu k'il vaura parler des ore mais. Il s'estout tout premierement, por ce k'il le sacent illuec. Palamidés, ki encore ne s'estoit pris garde de lui, quant il l'avise et il voit k'il est si pres de lui, il li dist adont: “Vassal, ki estes vous, ki avoec nous estes ne ne nous dites nule parole? Longement vous estes ore celés! Le faites vous pour paour de nous u pour mal que vous nous voelliés, ki ne nous avés encore riens dit?” Lanselos respont adont et dist: “Or sachiés, sire chevaliers, que je n'ai pas si grant paour de vous que je pour la paor de vous m'alaisse mie granment celant; ne tel mal ne vous voloie je mie quant je ving cha que je bien ne parlaisse a vous, se a faire le me couvenist. Mais je me sui ensi tenus pour oïr vostre parlement. Assés avés anuit parlé ensamble de pluiseurs coses, ore de Tristran, ore de Lanselot, ore de la roïne de Cornuaille et ore de la roïne Genievre. De ches deus dames, ce m'est avis, avés vous tenu grant parlement. Et a che vous estes ambedoi acordé, che me samble, dont vous seriés mauvaisement creü u roiaume de Logres, car certes je ne quit pas que vous trouvissiés u roiaume de Logres un boin cevalier ki desist que la roïne de Cornuaille est plus bele que madame la roïne Genievre. Et pour ce vous di je bien tout plainnement que vous seriés mauvaisement creü en cest païs de la sentense que vous avés donnee de ches deus dames. Et encore vous lo je, en droit conseil, plus, se Diex me consaut, pour le sauvement de vos cors que d'autre cose, que vous ces paroles ne dites mie trop souvent u roiaume de Logres; car bien saciés que morteus damages vous en porroit avenir, car il ne puet estre en nule maniere du monde que madame la roïne Genievre n'ait tant de ses propres cevaliers par le roiaume de Logres en uns liex et en autres que, se vous le disiés souvent, tost en porriés mort recevoir.”
Palamidés respont atant et dist: “Sire cevaliers, se Diex vous doinst boine aventure, estes vous des cevaliers de madame Genievre, ki si vous coureciés durement par samblant de paroles que nous avom chi dites de ces deus dames?” “Certes, fait Lanselos, voirement sui je de ses cevaliers. Je ne sai orendroit nul cevalier en tout cest monde pour qui doutance je renoiasse le signourie de li.” “Et estes vous de chiaus, fait Palamidés, ki encontre moi se voellent combatre pour la parole que je ai dite de ces deus dames?” “Certes, fait Lanselos. Pour l'amour de madame la roïne Genievre metre avant, me combatroie je bien encontre un tel chevalier com vous estes, et meïsmement pour ces paroles que vous avés orendroit dites.” “Sire cevaliers, fait Palamidés a Kahedin, que vous samble de ces paroles? Il m'est avis apertement que cestui cevalier ne devriés vous pas mains blasmer que vous faisiés anuit moi, car pour menour ocoison assés que je n'avoie a vous se veut il orendroit a moi combatre, ensi con vous meïsmes le poés ci oïr.” Kahedins li respont atant et dist: “Sire, que vous diroie je? Se je voel dire verité de son estre, nous sommes bien tout troi d'un sens. Et se nous sommes jone de sens entre moi et vous, il ne rest mie Salemons, ce m'est avis!” “Sire cevaliers, fait Lanselos, u soiiés faus u soiiés sages, ne m'alés ensi reprendant, car bien saciés vraiement que tost vous em poriés repentir!” “Conment? sire chevaliers, fait Kahedins. Vous voulés vous dont a moi combatre?” “Oïl, si m'aït Diex, fait Lanselos. Se vous volés, la bataille avrés maintenant a l'oel ne ja pour ce nel laisserai que la nuit est oscure et noire.” “En non Dieu, biau sire, ce dist Kahedins, je refus bien ceste bataille. A mon compaignon, ki chi est, vous combatés s'il vous plaist, car je voel bien k'il en ait les premiers caus par avantage. Madame Yseut, la roïne de Cornuaille, ne madame la roïne Genievre ne m'ont encore mie fait tant de bien que je m'en voelle a vous combatre. Se mes compains, ki ci est, ki orendroit s'em voloit a moi combatre, en veut son escu prendre encontre vous, non pas orendroit, mais le matin quant il sera ajorné, je voel si grant bien a vous deus que je regarderai volentiers vostre bataille.” Atant respont Lanselos et dist: “Signeur cevalier, qu'en diroie je? Je voi bien que vous ne me faites se gaber non, ne ce n'est mie trop grant sens d'escarnir home ne de gaber que on ne connoist. Or saciés dont certainnement que nus preus ne vous em poroit venir.” “Certes, ce dist Palamidés, ce que nous avom chi dit nous l'avom dit par soulas et par envoiseüre. Nous n'i entendons pas tel mal con vous i entendés. Ensi parolent toute nuit li cevalier errant!”
Lanselos se taist adont, k'il ne dist plus a cele fois, et Palamidés li redist: “Dites moi, sire cevaliers, se Diex vous doinst boine aventure; estes vous des compaingnons de la Table Reonde?” “Sire cevaliers, fait Lanselos, oïl sans faille. Compains de la Table Reonde sui je, Dieu merchi, ki la grasse m'en dona et l'ounour.” “Et conment avés vous non? fait Palamidés.” “Mon non, fait Lanselos, ne poés vous ore savoir.” “Or me dites, fait Palamidés. Connissiés vous tous les cevaliers du lingnage le roi Ban?” “Oïl, certes, fait Lanselos. Voirement les connois je bien tous.” “Et de Lanselot, fait Palamidés, savés vous nule nouvele?” “Oïl, fait il, il est sains et haitiés.” “Or sachiés, fait Palamidés, que je ai dites anuit teles paroles devant vous que je ne desisse mie volentiers devant lui, car je pens bien que grans maus m'en peüst avenir, a ce que jou sai tout certainnement k'il n'aimme mie petit la roïne Genievre.” “Sire cevaliers, fait Lanselos, or oi merveilles de vous, se Diex m'aït! Conment vous dites teles paroles de cel cevalier que vous tant loés que vous dites k'il aimme sa dame? Che n'est mie grant courtoisie de tel parole metre avant, car vous le porriés a tel dire ki tost quideroit que ce fust verités et le feroit entendre au roi Artu ensi con vous l'avés orendroit dit. Et par teus paroles porroit tost sourdre tele discorde et tele rancune entre le roi Artu et le lingnage le roi Ban dont grans maus porroit avenir. Pour ce vous di je bien que ce n'est mie courtoisie ne sens de teles paroles metre avant, meïsmement devant home que vous ne connissiés.” “Certes, dans cevaliers, fait Palamidés, vous m'avés orendroit teles paroles dites dont je me tieng a amendé. Et miex en vaurai mais, si m'aït Dieus, toute ma vie.”
Lors parole Lanselos a Kahedin et li dist: “Sire chevaliers, se Diex vous doinst boine aventure, dites moi ki vous estes.” “Sire, fait il, si m'aït Diex, je vous en dirai une partie, puis que vous le volés savoir. Or saciés que je sui de la Petite Bretaingne, mais bien sachiés que je ne vous dirai ore autre cose de mon estre, se ce n'est encontre ma volenté.” “Or saciés, fait Lanselos, que, se je bien vous em pooie faire force, ne vous en feroie je point pour ceste cose. Mais quant vous de la Petite Bretaingne estes, itant me dites, s'il vous plaist: savés vous en celui païs nule nouvele de monsigneur Tristran?” “Certes, sire, je croi que non, fait Kahedins. Mesire Tristrans, sans faille, est u roiaume de Cornuaille. Et la meïsmement n'en set on mie trop chertainnes nouveles, ce sai je bien.” “Ha, Diex, fait Lanselos, que je saroie volentiers nouveles de lui! Si voirement m'aït Diex, ce est li hom du monde de qui je saroie plus volentiers vraies nouveles.” “Si m'aït Diex, fait Kahedins, je n'en sai nule verité.” Palamidés respont atant et dist: “Sire cevaliers, quant vous estes si desirans de savoir ent la verité, je vous dirai ce que je sai certainnement k'il en avint. Or sachiés k'il est hors du sens en Cornuaille.” Lors li conmenche a conter de cief en chief tout ce que sa damisele li avoit conté de monsigneur Tristran. Aprés li dist: “Sire, encore en oï je autres nouveles, n'a pas encore un mois entier, car mesire Gynglayns, li fieus de monsigneur Gavain, ki nouvelement estoit venus de Cornuaille, me dist k'il l'avoit veü tout forsené dedens le Marés. Autres nouveles je ne sai orendroit de lui.” Quant Lanselos entent ceste nouvele, il est tant durement iriés k'il n'a nul pooir de respondre ne onques puis ne lour dist un mot de toute cele nuit, ains pensa toute nuit a cele grant mesqueanche ki ensi estoit avenue a cel boin cevalier.
Entour la mie nuit, quant li cevalier orent assés parlé d'unes coses et d'autres, il s'endormirent dusques a l'endemain que li jours aparut biaus et clers. Et lors lor avint ensi k'il s'esveillierent tot ensamble. Mesire Lanselos, ki ne vausist mie volentiers que li cevalier le reconneüssent, prent son hiaume et le lace, puis aoure as deus cevaliers boin jour et boine aventure, et cil aourent autresi a lui. Tout maintenant que Palamidés voit Kahedin, il le reconnoist esranment et Kahedins reconnoist lui autresi. Grant joie fait et grant leeche li uns a l'autre, mout s'entrejoiissent durement. “Mesire Palamidés, dist Kahedins, conment le fesistes vous, puis que vous vous partesistes de moi?” “Kahedin, fait Palamidés, la Dieu merchi, je le fais bien. Mais or me dites de monsigneur Tristran. Oïstes vous onques puis autres nouveles que celes que je vous contai anuit?” “Si m'aït Diex, fait il, je non. En Cornuaille n'en set on nule nouvele du monde, fors tant voirement que on dist en la maison le roi March que mesire Tristrans s'est departis de Cornuaille et est venus u roiaume de Logres. Autres paroles ne dist on orendroit de monsigneur Tristran.”
Quant il se sont une pieche acolé et conjoï, il prendent maintenant lour armes et s'arment, puis montent, quant il ont lour cevaus apareilliés, et se partent de Lanselot. La u il estoient au departir, atant es vous vers aus venir un cevalier armé de toutes armes, ki menoit en sa compaingnie deus esquiers. Tout maintenant k'il voit les trois cevaliers, ki estoient au departir, il s'areste en mi le cemin et prent son escu et son glaive que si escuier portoient et conmence adont a crier tant com il puet: “Signeur cevalier, a il la nul de vous ki voelle jouster?” “Sire cevaliers, fait Kahedins a Lanselot, vous m'aliés anuit mout engressant de bataille et tout de nuit. Il m'est avis que tout de jours poés vous bataille trouver orendroit, se vous volés. Vous vous voliés a moi combatre et sans raison. Or vous poés vous a cestui combatre et par raison, car il vous apele a la bataille.” “En non Dieu, biau sire, fait Lanselos, il n'en apele nient plus moi com il fait vous. Il en apele et vous et moi. Or faites tant de hardement que vous premierement alés a lui jouster, et g'irai aprés.” “Cest avantage ne vous ferai je pas, fait Kahedins, a cestui point. Mais alés avant et me faites savoir quel seürté je porroie trouver en sa lance. Et s'il avient par aventure k'il vous abate, je vous creant loiaument que je ne jousterai pas a lui, car je pens bien en moi meïsmes que, la u chevaliers de la Table Reonde remanroit par defaute de proece, je ne porroie pas aler avant trop seürement. Et se vous le poés abatre par aventure, il est bien puis quites de moi. Quant vous estes compains de la Table Reonde, bien vous devés faire un si povre avantage com d'une seule jouste.”
Palamidés conmence trop durement a sousrire quant il entent ceste parole, car il connissoit certainnement que Kahedins estoit si boins chevaliers de sa main k'il ne disoit mie de teles paroles de couardise, anchois les disoit par giu et par envoiseüre. Mesire Lanselos respont adont que a li ne jousteroit il pas. Et non fesist il sans doute, tant com il le conneüst si bien conme il le connissoit. Et se aucuns me demandoit ki li cevaliers estoit ki en tel maniere les apeloit de jouste, je diroie que ce estoit Blyoblerys de Gaunes, li mieudres ki a celui point fust en tout le lingnage le roi Ban, fors Lanselot tant solement. Tout maintenant que Lanselos le vit, il le reconnut au hiaume k'il avoit en sa teste, car il meïsmes li avoit donné celui mois. Blyoblerys ne reconnut mie de Lanselot, car le jour devant avoit il ses armes cangies pour cevauchier plus couvertement par mi le roiaume de Logres, et portoit adont un escu noir a une bende blance d'entravers; et estoit chil escus tous nouviaus et tous fres. Pour celui cange de l'escu ne reconnoist mie Blyoblerys Lanselot. A celui point Palamidés n'en reconnoist il de riens ne Kahedin autresi. Et li troi cevalier, ki le regardent, en vont parlant entr'aus.
“Sire cevaliers, fait Kahedins a Lanselot, veés ici cest cevalier ki de jouste vous apele. Or i parra que vous ferés! Il seroit boin que nous seüssom a ceste fois conment li compaingnon de la Table Reonde sevent jouster.” “Sire cevaliers, fait Lanselos, je vous ai ja dit autre fois, et encore le vous di je bien, que a cest cevalier je ne jousteroie pas, car il est compains de la Table Reonde, ausi com je sui.” “Il me samble, fait Kahedins, que par raison devés vous miex jouster a lui que je ne doi, car, a ce k'il est compains de la Table Reonde, je sai bien tout certainnement k'il est si boins cevaliers que je n'aroie ja a lui duree. Li gieus seroit trop mal partis du feble cevalier et du fort! Mais de vous deus, ki preudome estes et fort, seroit boine a regarder la jouste. Or alés ensamble et si joustés! Et se la jouste ne vous soufist, enconmenchiés la bataille! Et je vous proumet loiaument de ma part et de la part mon compaingnon que ja par nul de nous deus ne sera vostre bataille departie, tant que vous puissiés entre vous ferir caup d'espee.” “En non Dieu, ce dist Lanselos, ce n'est pas trop grans avantages! Or saciés tout certainnement que au cevalier ne jousteroie je point a ceste fois. Se vous avés si grant volenté de jouste veoir, de vous meïsmes le veés et de moi. Je sai bien que cil cevaliers set faire ki de jouste nous a apelés, mais de vous ne sai je encore riens. Or le veom, se Diex vous saut! Asaiés conment je sai ferir de la lance, et je asaierai vostre forche et vostre pooir!” Quant Kahedins entent chest plait, il li respont: “Sire cevaliers, je voi bien tout plainnement que vous baés a avoir avantage mout durement. La jouste de vous sans doutance refus je tout apertement a ceste fois, mais la jouste du cevalier ki nous en a apelés ne refus je mie.” “Si m'aït Diex, fait Lanselos, ice me plaist mout durement que vous a lui alés jouster. Diex vous doinst joie de cest marchié! Et si avrés vous sans doutance, s'il vous veut vostre ceval rendre, quant il vous avra mis par tere. Mais s'i nel vous veut rendre, je sai bien tot certainnement k'il vous en couvenra aler a pié!” “En non Dieu, sire cevaliers, fait Kahedins, ce n'est pas trop grant seürté que vous me donnés a cestui point. Or voist com il aler porra, car a cestui jousterai je, conment k'il m'en doive avenir!”
Lors s'apareille de la jouste, k'il n'i fait autre delaiement et laisse courre a Blyoblerys, tant com il puet, ki encore l'atendoit en mi le camp. Quant Blyoblerys le voit venir, il hurte maintenant ceval des esperons et li vient a l'encontre et le fiert en son venir si durement que Kahedins n'a mie tant de pooir k'il en la sele se tiengne, ains vole des arçons a tere si felenessement qu'il li est bien vraiement avis qu'il ait la canole brisie et mout est durement debrisiés de celui caoir. Quant Kahedins est caüs a tere, li cevaus tourne maintenant en fuies, ausi courant con se li foudre le cachast, forment henissant et courant a trop grant merveille. Quant Palamidés voit Kahedin a tere, il n'est mie trop joians, car il l'amoit de mout grant amour: or dist qu'il le vengera, s'il onques puet. Lors laisse coure a Blyoblerys au ferir des esperons, et Blyoblerys, ki plus estoit fors que Palamidés , quant ce vint as lanches baissier de ces deus preudomes, ki si boin cevalier estoient, Palamidés, ensi con je vous ai conté, ki n'estoit pas si fors cevaliers conme Blyoblerys, vuide des arçons et vole par tere. Mais il se relieve mout vistement, con cil ki de tres grant legierté estoit plains, et la u il voit son ceval ki ja voloit tourner en fuies, il court maintenant cele part et le prent et monte sus, ausi legierement com s'il fust tous desarmés. Quant Blyoblerys voit k'il a les deus cevaliers abatus, il nes regarde plus, ains crie a Lanselot, tant com il puet: “Sire cevaliers, volés vous de la jouste?” “Sire, je non, fait Lanselos. Vous en avés ore tant fait k'il ne seroit mie raison que vous plus en fesissiés a ceste fois.” “Ha, sire chevaliers, fait Blyoblerys, pour cose que je aie encore faite ne laissiés mie a jouster a moi, se vous talent en avés, car bien saciés que je ne me sent ne poi ne grant de cose que je aie encore faite.” “Biaus sire, fait Lanselos, qu'en diriés vous? Or saciés tout chertainnement que a vous ne jousterai je en nule maniere du monde, tant que je vous conneüsse. Ce est la fin de nostre querele!”
Palamidés, ki ensi avoit esté abatus con je vous ai conté, quant il est montés u cheval, il n'i fait nul autre delaiement, ains s'en vient a Blyoblerys et li dist: “Sire cevaliers, vous m'avés abatu, vous m'avés moustré a cestui point que vous savés plus de la lance que je ne sai. Se Diex vous aït, or le faites bien: combatom nous as espees entre moi et vous, tant que on puisse trouver le meilleur de nous deus. On ne puet pas si bien connoistre pour une jouste la prouece d'un chevalier com on fait a la bataille.” “Biaus sire, fait Blyoblerys, je n'ai nul talent de combatre. Se je joustai a vous par deduit et par soulas, ensi con cevalier errant doivent faire li un as autres. vous nel me devés pas atourner a mal ne a vilonie. car je nel fis mie, Diex le set, par male volenté que j'eüsse a vous.” “Or me dites, fait Palamidés; n'estes vous cevaliers errans?” “Oïl, ce dist Blyoblerys. Cevaliers errans sui je voirement.” “Et n'alés vous, fait Palamidés, par le monde pour esprouver vostre bonté et vostre force encontre les cevaliers errans que vous ne connissiés?” “Oïl voir, fait Blyoblerys.” “Pour coi dont, fait Palamidés, ne vous volés vous encontre moi esprouver, or saciés que, se vous avés hardement de combatre a moi, je vous en donrai tant, avant que nous departom, que au daerrain n'arés vous talent ne volenté de combatre a autre.” “Conment, ce dist Blyoblerys, avés vous dont si grant volenté de combatre a moi?” “Certes, fait Palamidés, ja a grant tans que je ne trouvai cevalier de qui je desirasse tant a avoir la bataille com je fais de vous.” “En non Dieu, fait Blyoblerys, quant vous si grant volenté avés de combatre encontre moi, a la bataille estes venus!”
En tel maniere et en tel guise con je vous cont fust maintenant la bataille conmenchie de Palamidés et de Blyoblerys, se ne fust Lanselos, ki se mist entre ces paroles: “Blyoblerys, fait il, que volés vous faire?” “Sire cevaliers, fait Blyoblerys, je me voel combatre a cest cevalier kil dist k'il ne demande de moi se la bataille non. Mais, se Diex vous doinst boine aventure, qui estes vous, ki si bien me reconnissiés, et je ne vous reconnois point?” Lanselos le trait tout maintenant a une part et li dist: “Blyoblerys, je sui Lanselos, vostre amis.” “Ha! sire, fait Blyoblerys, pour ce soiiés vous li tres bien venus! Pour Dieu, pour coi vous aliés vous celant en tel maniere envers moi?” “Pour ce, fait Lanselos, que je ne voloie pas que chil cevalier me reconneüssent; ne encore ne me fesisse je pas a vous connoistre a cestui point, se ne fust pour tant seulement que je ne voel pas k'il ait bataille a ceste fois entre vous et chest cevalier ki vous en apele; car, tout soit il ensi que vous soiiés boins cevaliers, si me douteroie je de vous encontre cestui.” “Ha! sire, fait Blyoblerys, onques de moi ne vous doutés pour un cevalier! Si m'aït Diex, or quidoie je que vous eüssiés meilleur esperanche de ma cevalerie que vous n'avés. Mais quant je voi que vous avés paour de moi pour un cevalier, je di bien que vous ne me tenés pas a si boin cevalier con je quidoie.” “Mesire Blyoblerys, fait Lanselos, se je ne vous tenoie por boin cevalier, je mesprendroie trop durement, car li un et li autre ki vous connoissent vous donnent si grant los et si grant pris con je meïsmes le sai certainnement. Vous estes uns boins cevaliers, ce di je bien, un des boins que je sache orendroit. Mais, tout soiiés vous boins cevaliers, si ne voel je mie que vous vous combatés a cel cevalier, car il est trop boins cevaliers.” “Sire, ce respont Blyoblerys, pour tant seulement que vous dites k'il est si boins cevaliers, me voel je combatre a lui. Or saciés tout certainnement k'il n'a orendroit en tout cest monde que deus cevaliers a qui je ne me combatesisse hardiement: vous en estes li uns et mesire Tristrans de Cornuaille li autres. Nul autre cevalier je ne doute fors que vous deus tant seulement.” “Et de Palamidés, fait Lanselos, que dites vous? Ariés vous volenté de combatre encontre lui?” “Sire, sire, ce dist Blyoblerys, or sachiés tout vraiement que Palamidés ai je ja veü et me combati encontre lui, mais nous fumes adont departi, dont mout me poise. De celui Palamidés proi je a Dieu k'il entre mes mains le me ramaint, car, si voirement me consaut Diex, je ne sai orendroit nul cevalier en tout cest monde encontre qui je me combatesisse si volentiers con je feroie encontre lui. Et encore vous di je bien une autre cose: or sachiés tout certainnement que je ai ja cevauchié plus de .XL. journees, et seulement pour lui trouver, car je m'esprouveroie trop volentiers encontre lui dusc'a outrance de l'un de nous deus.” Et saciés bien que Lanselos connissoit ja des le bien matin que ce estoit Palamidés ki o Kahedin avoit cele nuit tenu son parlement.
Dont vont en tel maniere parlant li doi cousin que Palamidés entent bien tout plainnement que li chevaliers ki abatu l'avoit estoit Blyoblerys de Gaunes, uns des cevaliers du monde de qui il avoit oïs gregneurs biens dire et que il avoit plus oï loer de bonté et de courtoisie; et bien est li cevaliers qu'il connoisse orendroit u monde a qui il se combatroit plus volentiers. Lors se trait avant esranment et dist a Lanselot: “Sire cevaliers, merveilles voi de vous, se Diex me saut! Chis cevaliers se veut a moi combatre, et vous ne volés! Pour coi l'en alés vous destournant? Vous le faites ci mauvais par fine force!” Aprés redist a Blyoblerys: “Blyoblerys, pour coi le vous celeroie je? Or saciés certainnement que je sui Palamidés, que vous alés querant. Vous avés, ensi con vous dites, cevauchié .XL. journees pour moi querre. Il ne vous couvient ore plus cevauchier pour ceste besoingne, car vous m'avés trové a cestui point.” “Palamidés, fait Lanselos, or m'est il bien avis, et je le voi tout certainnement, que vous parlés assés plus orgoelleusement que vous ne devriés parler: a un cevalier n'apartient mie que il paraut en tel maniere. Ce est voirement Blyoblerys que vous veés ici. Encore apert il bien a vostre hiaume!” “En non Dieu, fait Palamidés, s'il m'a moustré a la lance k'il soit miudres cevaliers de moi, et je li mousterrai a l'espee, avant que nous mais departom, que je puis faire au grant besoing!” “Conment? Palamidés, fait Lanselos. Avés vous dont si grant volenté de combatre vous encontre chiaus du lingnage le roi Ban?” “Certes oïl, fait Palamidés. Je ai plus grant volenté de combatre moi encontre chiaus du lingnage le roi Ban que a nul autre cevalier. Et savés vous pour coi? Pour ce que je sai chertainnement k'il sont plus chevalerous que cevalier de nul autre lingnage que je sache orendroit ne pres ne loing. Et ce est tous jours ma maniere que je m'esprueve plus volentiers encontre les fors cevaliers que je ne fas encontre les febles. Et si ne vous di je mie ceste parole pour male volenté que je aie envers aus, car certes je les pris et lo sour tous les cevaliers que je sace orendroit u monde, mais toutes voies en feroie je volentiers ce que vous m'en avés oï dire.” “Palamidés, fait Lanselos, quant vous alés querant bataille encontre chiaus du lingnage le roi Ban, a la bataille estes venus! Or laissiés em pais Bliobleris et vous combatés encontre moi. Je vous quit bien tant livrer afaire, avant que nostre estours departe, que vous clamerés quite le lingnage le roi Ban de toutes quereles!” Aprés dist a Blyoblerys: “Sire, traiiés vous ariere! Puis que je voi apertement que Palamidés a si grant volenté de combatre, je voel k'il se combate a moi! Entre moi et lui finirom cheste rancune que je voi k'il a si grant encontre nostre lingnage. Puis que je voi k'il est ensi morteument nostre anemis, je li voel faire com anemi mortel, se Diex me desfent d'encombrier et de mal.”
Quant Palamidés entent cest plait, tout maintenant li chiet u cuer que ce est sans doute Lanselos ki si parole hardiement. Lors se trait un petit ariere et li dist: “Sire cevaliers, qui estes vous ki a moi vous volés combatre?” “Je sui, fait il, uns chevaliers. A vous que caut ki je soie? Je sui tous apareilliés que je a vous me combate, puis qu'il est ensi que vous avés si grant volenté de bataille avoir. Blyoblerys laissiés tout coi, et a moi vous prendés!” “Se Diex vous doinst boine aventure, ce dist Palamidés, ki estes vous? Vous poés estre teus que je me combatrai a vous, ce saciés vous vraiement, et teus reporriés vous estre que je ne m'i combatroie en nule maniere.” Mesire Lanselos, ki la bataille de Palamidés ne desiroit mie trop a avoir, car bien savoit certainnement que mesire Palamidés estoit de si grant proueche plains k'i ne se poroit mie de lui delivrer trop legierement, quant il entent que Palamidés li vait si durement demandant son non, il li respont: “Dans cevaliers, tout soit il ensi que je vostre proiiere ne deüse faire en nule maniere du monde, car je voi bien apertement que vous estes ausi com anemis morteus encontre nostre lingnage, toutes voies vous dirai je ce que vous me requerés. Or sachiés que je ai a non Lanselos du Lac. Je ne sai se vous mais onques en oïstes parler.” “Ha! sire, fait Palamidés, puis que vous estes mesire Lanselos, je vous quit de ceste querele et Blyoblerys autresi pour l'amour de vous. Et saciés tout chertainnement que se je vous eüsse conneü au conmenchement, ausi con je fais ore, je n'eüsse encontre vous tenu parlement. Et je vous pri, tant con je puis, que, se je ai dit parole ki vous desplaise, que vous le me pardonnés, car bien saciés vraiement que je m'en repent orendroit de tout mon cuer.” “Et je le vous pardoing, fait Lanselos, par tel maniere que vous une autre fois n'emprendrés estrif encontre nostre lingnage.” Et Palamidés dist k'il s'en gardera d'ore en avant pour ceste proiiere. Quant Kahedins ot et entent que ce est Lanselos du Lac ki tant avoit a aus parlé et a qui Kahedins avoit la nuit assés dit de ramprosnes et paroles aucunes anieuses, il vient devant lui tout maintenant et li dist: “Ha, mesire Lanselot, merci! Pour Dieu ne m'atournés a mal ne a vilonnie aucunes paroles que je vous dis anuit par gieu et par envoiseüre, car sachiés tout certainnement que, se je vous conneüsse adont autretant con je fais orendroit, si ne les vous eüsse dites en nule maniere du monde.” “Or saciés tout certainnement, fait Lanselos, que pour nule parole que vous me desissiés je ne porroie envers vous avoir nule volenté male se trop ne me deïssiés grant outrage, u au mains por monsigneur Tristran, que je mout aim, ki si grant bien vous voloit, con je sai certainnement.”
Grans est la joie et la feste que li cevaliers s'entrefont. Et quant il ont grant piece parlé ensamble, Lanselos dist a Blyoblerys: “Blyoblerys, quel part volés vous cevauchier?” “Certes, sire, fait il, je vauroie ore estre en la maison le roi Artu.” “En non Dieu, fait Lanselos, che meïsmes vous di je de moi. Or cevauchom dont ensamble, puis que vous volés faire cele meïsmes voie que je voel faire.” “Sire, fait il, ce me plaist mout.” Lors prendent congié as deus compaingnons, k'il n'i font autre delaiement, et se metent au cemin au plus droit k'il onques pueent vers la maison le roi Artu. Quant il furent venu a Camaaloth, il trouverent assés laiens qui lour fist grant joie et grant feste. Et sachiés tout chertainnement que, quant Lanselos ot conté a chiaus de son lingnage conment Palamidés estoit desirans de combatre soi encontre chiaus du lingnage le roi Ban, il i ot assés de chiaus ki bien dirent apertement et voiant monsigneur Lanselot meïsmes que bien seüst Palamidés tout chertainnement k'il aloit querant tel guerre dont il ne venroit ja a boin cief. Ce n'estoit mie trop grant sens du prendre haïne ne ahatine encontre aus, car il em porroit mout tost recevoir la mort, ne autrement il ne l'em pooit en la fin en nule maniere du monde avenir. Pour ceste parole que Lanselos lour dist en tel maniere vous di je tout seürement que des celui jour s'en fuissent esmeü de court pluiseur cevalier du lignage le roi Ban pour querre Palamidés tant qu'il l'eüssent trouvé et pour vengier sour lui ceste rancune k'il avoit encontre chiaus de lour lingnage emprise, dont il estoient mout durement courechié envers lui et mout l'avoient pris encontre cuer, se ne fust mesire Lanselos meïsmement, ki les retint et les en destourna et dist k'il n'avoit cure k'il s'entremesissent de celui fait a ceste fois, car assés en venroient encore em point et en lieu s'il en avoient volenté. Et pour che remest il atant a celui point, que plus n'en firent. Mais atant laisse ore li contes a parler de Lanselot et de chiaus du lingnage le roi Ban, car bien i savra retourner quant point en ert, et retourne a Palamidés et a Kahedin.
En ceste partie dist li contes que, quant Lanselos et Blyoblerys se furent parti de Kahedin, en tel maniere con je vous ai conté, et de Palamidés, Palamidés et Kahedins, ki remés furent en mi le chemin, conmencierent a parler de l'aventure ki lour estoit avenue.
“Si voirement m'aït Diex, mesire Palamidés, fait Kahedins, onques mais, a mon escient, troi cevalier aventureus n'asamblerent issi merveilleusement con nous asamblasmes tout troi ersoir, devant ceste fontainne chi, que li uns de nous n'i veoit l'autre et estiom si pres que nous nous entrepeüssom ferir d'un glaive.” “Certes, Kahedins, ce dist Palamidés, l'aventure fu assés merveilleuse, mais li parlemens fu assés plus merveilleus. Je me merveil mout durement, se Diex me consaut, conment Lanselos fu si soufrans k'il ne se mella a nous deus. En non Dieu, fait Kahedins, il est assés plus amesurés que maint chevalier ne quideroient. Et certes il apartient bien que si boins cevaliers com il est ait grant courtoisie en son cuer et grant mesure.” Quant il ont grant piece tenu parlement de Lanselot, Palamidés vait tant puis querant decha et dela le ceval de Kahedin k'il le trueve, si li ramainne car bien en avoit mestier. Lors se remetent au cemin sans autre delaiement faire. “Mesire Palamidés, fait Kahedins, quel part vaurés vous cevauchier?” “Kahedin, fait Palamidés, il m'en couvient aler vers le roiaume de Gorre, car cele part ai je a faire une moie besoigne qui mout me touce au cuer. Et vous, que ferés? Remanrés vous en cest païs u vous irés en la Petite Bretaingne?” “Certes, sire, fait Kahedins, je m'en irai en la Petite Bretaingne au plus tost que je onques porai: il me tarde mout durement que je i soie revenus et que je sace conment mi ami le font.”
Tant cevaucent en tel maniere li doi cevalier k'il vinrent entour eure de midi en une voie ki se departoit en trois cemins. “Kahedin, fait Palamidés, se vous ne volés venir avoec moi vers le roiaume de Gorre, nous nous departirom ichi, car chi se depart nostre voie: ceste voie decha, u je me voel metre, s'en vait droit u roiaume de Gorre, dont li rois Baudemagus est sires. Et se vous baés orendroit a cevauchier vers la Petite Bretaingne, ceste autre voie vous i menra tout droit. Et se vous volés encore une piece cevauchier pour veoir les merveilleuses aventures du roiaume de Logres, avoec moi poés cevauchier et saciés tout certainnement que je vous porterai ausi boine compaingnie et ausi loiial con je feroie a celui de mes carneus freres que je plus aim.” “Mesire Palamidés, fait Kahedins, de ce vous merchi je mout durement, car je sai bien tout certainnement que vous le feriés ensi con vous le dites. De ce que vous m'alés disant que je cherque encore les aventures du roiaume de Logres ne vous tieng je pas a mon boin ami, ains connois orendroit bien que, se vous m'amés, ce n'est mie trop: ce n'est mie gieus ne feste de faire sifait mestier, car je voi tout apertement que vous meïsmes, ki estes uns des boins cevaliers du monde, poés trouver plus fort de vous. Ore dont, fait il, mesire Palamidés, je, ki sui uns febles cevaliers, conment me porroie je furnir avoec vous? Je nel voi pas, se Diex me saut, ne je ne voi mie si grant gaaing ne si grant preu es batailles du roiaume de Logres que je ne voel mieus avoir ma pel entiere que derompue de glaives et d'espees. Je reni ci endroit les aventures du roiaume de Logres. Gardés les bien, je les vous lais, car je voi bien tout apertement que li graindres esfors, li graindres preus et li graindres los si est de ferir et d'abatre et d'ocire et de mehaignier li uns l'autre, ki ne me samble pas santé! Je n'aimme pas celui païs u li cevalier acoustumeement, quant il s'entretruevent et il se devroient saluer et conjoiir et acointier, s'entrabatent et ochient. Onques mais ne vi teus salus! Diex me gart de teus acointances! Vous qui l'avés acoustumé, remanés decha! Et je, ki ai apris autres salus de cevaliers et autres acointemens, m'en retournerai u roiaume de la Petite Bretaingne, car j'aim miex la demourer sains et haitiés que mourir en la Grant Bretaingne pour regarder et pour cerquier vos aventures et vos merveilles. Je vous conmant des ore mais a Nostre Signeur, ki de toutes mesqueances et de toutes mesaventures vous gart par sa pitié!” “Diex le face, ce dist Palamidés, ensi com il en est besoins.” Si se departent atant li uns de l'autre, k'il n'i font nul autre parlement.
En tel maniere con je vous cont se departent li doi cevalier: Palamidés s'en vait vers le roiaume de Gorre au plus droit k'il onques puet et Kahedins s'en vait vers la mer tout le grant cemin ki de Cornuaille venoit. Dont n'ot mie granment alé, aprés ce k'il se fu departis de Palamidés, quant il ataint Kex le senescal, ki s'en aloit vers Norgales et avoit cele nuit jeü a un castel pres d'illuec. Il cevauchoit armés de toutes armes, en la compaingnie d'un esquier tant seulement, ki li portoit son escu et son glaive. Quant li cevaus que Kex cevauchoit senti le ceval de Kahedin, ki venoit aprés lui, il conmencha mout fort a henir. Mesire Kex se regarde tout maintenant, et quant il voit que ce estoit cevaliers armés ki aprés lui venoit, il quide esranment que ce soit des cevaliers aventureus du roiaume de Logres. Dont s'areste tout maintenant en mi le cemin et prent son escu et son glaive et crie a Kahedin: “Sire cevaliers, gardés vous de moi! A jouster vous couvient!” “Onques mais, fait Kahedins, se Diex me consaut, n'oï parler de teus salus fors ceste part tant seulement. On aloit disant par le monde que u roiaume de Logres avoit greigneur pais que en nul autre païs, et je n'i voi se guerre non. Ge ne sai en nule maniere du monde conment il i puist avoir plus mortel guerre que g'i voi, car li plus fort i vont ociant les plus febles, et se n'i a nule raison!” “Sire cevaliers, ce dist Kex, tant me dites! Vous plaist il a jouster a moi?” “Sire, fait Kahedins, or sachiés tout chertainnement que onques vostre peres ne mesfist au mien, que je sace, ne vous a moi. Pour coi je vous quit boinement de toutes quereles. Et vous, laissiés atant ceste bataille, s'il vous plaist. Et se vous estes coureciés de ce que je le laisse ensi, a un autre vous em prendés que a moi, car de vostre bataille ne voel je point. Mesire Blyoblerys de Gaunes m'aprist hui matin que je ne me combatesisse mie a cevalier que je ne conneüsse, et je voel tenir son enseignement.” Quant mesire Kex entent ceste nouvele, il quide tout certainnement que chil cevaliers le voist ensi gabant et k'il li die ces paroles par afit. Et par le courous k'il en a li dist il adont mout iriés: “Dans cevaliers, vous m'alés gabant durement, mais saciés tout certainnement que je pris mout petit vos gas. Qu'en diriés vous? Voelliés u non, il vous couvient a moi combatre. Mout me pesera durement se je ne me venge de vos gas!” “En non Dieu, fait Kahedins. or voi je bien apertement que chis païs est li plus aventureus que je veïsse onques mais. Onques mais ne fu nule si estrange aventure! Itant me dites: quele ocoison poés vous orendroit trouver de combatre a moi? M'avés vous trouvé en traïson? Vous ai je feru u navré u je vous ai vostre amie tolue? Onques mais en lieu u je fuisse, je ne vi pour noient bataille fors que en cest païs tant seulement. Par ma foi ce sont droites merveilles que je voi!
“Dans cevaliers, fait Kex, je vous mis avant la coustume que on tient en cest païs. Autresi ont fait trusques a ore li boin cevalier et li hardi, et nous encore le maintenom. Or me dites, se Diex vous doinst boine aventure, quidiés vous a vostre escient que u roiaume de Logres eüst tant de boins cevaliers com il i a, se ceste coustume n'i fust maintenue, ensi conme ele est. S'il n'eüssent si grant usance d'armes com il ont cascun jour. il fuissent par aventure autretel cevalier com sont orendroit cil de Cornuaille, dont li .X. ne valent mie un preudome. La grant usanche k'il ont des armes les fait hardis et preus, ensi com vous veés. En tel maniere, sire cevaliers, connoist on les boins des mauvais et les hardis des couars. Et se ceste esprueve ne fust, nous nous tenissom tout en un point et boin et mauvais: li hardi ne fuissent non plus houneré com sont li couart; non plus ne fust orendroit honnerés mesire Lanselos du Lac que li pires cevaliers de la Table Reonde, ne mesire Tristrans, li boins cevaliers, ki teus est voirement que de sa proeche vait on parlant par tot le monde. Se ceste coustume ne fust et ceste esprueve, il ne fust ore prisiés non plus que uns autres cevaliers de Cornuaille. Et tant l'a mis avant nostre esprueve que, s'il estoit orendroit en la maison le roi Artu, il n'i seroit mie mains prisiés ne mains honerés com Lanselos du Lac meïsmes, ki n'i est gaires mains hounerés que li cors le roi Artu proprement. Ore, sire cevaliers, fait Kex, par ceste parole que je vous ai orendroit mise avant m'est il avis apertement que vous ne devriés pas blasmer nostre coustume, mais loer durement, car la coustume donne a cascun selonc ce k'il doit avoir: as boins cevaliers et as preus ele donne grant honnour, et as mauvais ele donne honte et vergoigne.” “Certes, sire cevaliers, fait Kahedins, tant m'avés dit a ceste fois que je lo vostre coustume durement et di tout apertement sans faille qu'ele fait bien a prisier. Et mout furent cil preudome et vaillant ki avant le mirent premierement et de grant hardement lour vint.”
Et Kex li redist adont: “Sire chevaliers, or regardés en vous meïsmes ceste coustume. Vous estes cevaliers, bien le connois certainnement, mais or ne sai je bien en quel guise je vous doi hounerer, u mout u petit. Se vous estes boins cevaliers, je vous doi hounerer et servir conme signeur proprement. Et se vous estes couars et mauvais, je doi a vous faire conme a mauvais cevalier, car je ne vous doi tenir compaingnie ne ne vous doi hounerer. Ore donc, sire chevaliers, quant je vous vi, orendroit que vous veniés aprés moi tout le cemin que je venoie, je m'arestai et vous apelai de jouste, pour ce que, s'il avenist par aucune aventure que nous cevauchissom ensamble aucun poi, que la jouste m'apresist tot apertement quele houneur je vous deüsse porter ne queus cevaliers vous fussiés ne de quel pooir. Dans cevaliers, fait Kahedins, je entens mout bien ce que vous dites, mais or me respondés a ce que je vous demanderai. Ceste acointance est mout doutable, ele n'est mie tres bien sainne. S'il avient par aucune aventure que vous au premier caup me jetés mort a tere, quele hounour me ferés vous puis? Et tout ce puet bien avenir! Se je sui mors, autretant me caut se vous me faites puis hounour com deshounour! Pour ce di je bien tot apertement que je ne me poroie acorder a vostre coustume maintenir en nule maniere du monde, car li conmencemens en est trop perillous. Et kil puet de peril escaper par sens, il ne fait mie trop a blasmer.” “Se Diex vous doinst boine aventure, fait Kex, dites moi ki vous estes. Je ne trovai piecha mais cevalier ki si bien se seüst desfendre par paroles com vous faites. Tant m'avés dit a ceste fois que je vous quit de ceste jouste, mais or me dites ki vous estes, car mout durement le desir a savoir.” “Si m'aït Diex, fait Kahedins, puis que vous en avés si grant desirier, je le vous dirai. Or saciés que j'ai a non Kahedins, li fiex le roi Hoël de la Petite Bretaigne.
“Ha! Kahedin, fait Kex, que vous soiiés ore li tres bien venus! Or saciés tout certainnement que je ai mout grant joie de ce que je vous ai trouvé, car encore n'a mie granment de tans que vous me fesistes grant hounour et grant bonté en la Petite Bretaingne. Bien m'en recort et recorderai tout mon eage. Or sachiés vraiement que je sui apareillés de vous servir et hounerer.” “Vostre merchi, fait Kahedins. Mais or me dites ki vous estes.” “Je sui, fait il, Kex, li senescaus le roi Artu, ke vous delivrastes de la prison le roi Hoël, vostre pere, ki m'avoit emprisonné, ensi con vous savés, pour un de vos cevaliers que je ocis par grant mesqueance devant une fontainne. Vostres peres me fist emprisonner pour celui fait, et encore en fuisse je em prison, si com je cuit vraiement, se vous ne fuissiés, ki m'en delivrastes. Pour cele grant bonté, mesire Kahedin, que vous la me fesistes, vous di je bien apertement k'il n'est nule cose en cest monde que je peüsse pour vous faire, ki a hounour tournast a vous et a moi, que je ne fesisse trop volentiers.” “Mesire Kex, fait Kahedins, vous soiiés li tres bien venus! Or saciés certainnement que je sui mout liés de ce que je vous ai a cestui point trouvé u roiaume de Logres. Pour Dieu, dites moi conment vous l'avés puis fait que vous vous departesistes de la Petite Bretaingne.” “Sire, mout bien, la Dieu merchi, fait Kex. Mais de mesire Tristran de Cornuaille, ki vostre sereur prist a feme, puis que je me departi de la Petite Bretaingne, queles nouveles m'en dites vous?” “Certes, fait Kahedins, je n'en sai nule autre nouvele fors tant seulement que je le laisai en Cornuaille et puis oï je dire k'il estoit venus u roiaume de Logres. Ce ne sai je mie se ce est verité u non, ne je nel vous di mie vraiement, car onques, puis que je ving u roiaume de Logres, je ne trouvai un cevalier ki m'en seüst a dire nouveles ne bonnes ne mauvaises; et pour ce ne puis je croire certainnement k'il i soit venus.” “Si m'aït Diex, fait Kex, se mesire Tristrans fust venus u roiaume de Logres et il fust sains et haitiés, il ne peüst estre en nule maniere du monde que on ne seüst ore aucunes nouveles de lui, a ce que si haute cevalerie com il a en lui ne se peüst respondre longement u roiaume de Logres, qu'ele ne fust conneüe et moustree.” Grant joie fait Kahedins de Kex le senescal et autresi fait Kex de Kahedin. Kex demande a Kahedin: “Sire, a la verité dire, quel part volés vous chevauchier?” “Si m'aït Diex, mesire Kex, fait Kahedins, je m'en vois en la Petite Bretaingne au plus droit que je onques puis. G'i vauroie ja estre revenus, car mout me tarde durement que je voie mes amis, que je ne vi mout grant piech'a.” “Dont m'est il avis, fait Kex, que vous volés aler droit a la mer.” “Certes, fait il, vous dites voir. G'i vauroie ja estre venus.” “Nous cevaucerons dont hui mais ensamble, fait Kex, s'il vous plaist, et demain nous departirom.” “Ce me plaist mout, fait Kahedins. Or sachiés que de vostre compaingnie sui je mout liés.” Lors se metent esranment au cemin, k'il n'i font autre delaiement.
La u il cevauchoient en tel maniere con je vous cont le grant cemin droit vers la mer, il lour avint adont k'il encontrerent un cevalier armé de toutes armes, ki menoit en sa compaingnie une mout bele damoisele. Et se aucuns me demandoit ki li cevaliers estoit ki enmenoit la damoisele et cevauchoit en tel maniere, je diroie que ce estoit li mieudres cevaliers, li plus hardis et li plus fors et li plus poissans ki fust en tout le lingnage le roi Pellynor de Lystenois, et avoit a non Lamorat de Gales, dont nous avom autre fois parlé en nostre livre. Quant Kex li senescaus vit venir Lamorat de Gales, il nel reconnut de riens, car Lamorat sans faille avoit ses armes cangies nouvelement, ne Lamorat d'autre part ne reconnut mie de Kex, car Kex ne portoit mie adont ses armes. Et par ceste mesconnisance conmença adont la rancune entr'aus deus, dont Kahedins et Kex li senescaus furent adont mout vilainnement desconfi. Quant Kex li senescaus voit venir le chevalier errant ki la damoisele conduisoit, ensi con je vous ai conté, il dist tout maintenant a Kahedin: “En non Dieu, je voeil avoir ceste damoisele!” “Voire, fait Kahedins, se li cevaliers qui le mainne le vous veut laisier avoir! S'il ne le vous desfent, legierement le poés avoir! Mais autrement, ne sai je mie conment vous le puissiés avoir si tost con vous dites.” “En non Dieu, mesire Kahedin, fait Kex, autretant m'est se li cevaliers le me desfent con se il le me laise, car je le quit bien gaaingnier par forche.” “Conment le quidiés vous gaaingnier par forche? fait Kahedins. Estes vous dont certains que vous soiiés mieudres cevaliers et plus fors que n'est li cevaliers ki le conduist?” “Certes, fait Kex, je n'en sui mie bien certains, mais je le quit.” “En non Dieu, fait Kahedins, pour tel quidier n'asauroie je pas un cevalier, se je nel connissoie, car il poroit estre teus k'il m'en feroit mout chierement repentir. Et je vous lo, en droit conseil, que vous ceste emprise laissiés atant, car li cuers me dist apertement que il vous en mesquerra se vous plus en faites. Et d'autre part, vous le devés laisier pour la vilonnie que vous veés ki est en cel fait, car greigneur vilenie, ce m'est avis, ne poés vous faire a cevalier estrange que de tolir lui s'amie sans raison.” “Mesire Kahedin, fait Kex, or saciés tout certainnement que, se je encontroie le roi Artu proprement, ki hom lige je sui, et il menast en sa compaingnie dame ne damoisele en guise de cevalier errant, se je avoie pooir de lui tolir et je li toloie, je ne trouveroie ja ki m'en blasmast, car sans faille la coustume du roiaume de Logres est tele d'endroit cestui fait.” “En non Dieu, fait Kahedins, ceste coustume est laide et vilainne. Or saciés tout vraiement k'il n'a maintenant cevalier en cest monde, se il tel vilonnie me voloit faire con de tolir moi m'amie, que je ne li fesisse sans faille honte et vilonnie de cors, se je em pooie venir au desus, ne ja n'en avroie merchi!”
A ches paroles n'entent plus mesire Kex, anchois se met esranment avant et met la main au frain de la damoisele et le prent et puis li dist: “Damoisele, je vous prent par la coustume du roiaume de Logres! Se li cevaliers ki vous conduit ne vous veut desfendre et combatre soi encontre moi, je vous enmenrai, bien le sace il, car ensi le conmande la coustume du roiaume de Logres et des cevaliers errans.” Quant Lamorat voit cestui fait, il regarde Kex d'entravers par mautalent, conme celui k'il ne reconnoist de riens. “Vassal, fait il, se Diex m'aït, je ne quit pas que vous soiiés des cevaliers ki les coustumes du roiaume de Logres puissent maintenir. Laissiés ester la damoisele, si ferés que sage, car je vous feroie ja mout tost veoir vostre folie!” “Dans cevaliers, fait Kex, or laissiés ester vos menaces, car sachiés tout certainnement que je les pris ore mout poi! Et encore vous di je tout apertement que, se vous la damoisele ne poés desfendre encontre moi, je l'enmenrai mau gré vostre.” “Certes, fait Lamorat, se je encontre vous ne le puis desfendre, je voel bien que vous l'enmenés. Et quant vous bataille volés avoir, a la bataille estes venus. Hui mais vous gardés bien de moi!”
Aprés cestui parlement, sans autre delaiement faire, laisse courre li uns envers l'autre, tant com il pueent des cevaus traire, et s'entrefierent en lour venir de tout lour pooir et de toute lour forche. Kex li senescaus, ki n'estoit pas d'assés si boins cevaliers, si hardis ne si fors com estoit Lamorat, fu si durement ferus a cel encontre k'il n'a force ne pooir k'il en sele se puisse soustenir, ains vole du ceval a tere mout felenessement. Quant Lamorat a fait cest caup, il nel regarde plus, ains s'en vait outre, le glaive baissié, et s'adrece vers Kahedin, ki n'avoit mie a chelui point trop grant volenté de jouster, et il le fiert tant angousseusement k'il l'abat tout en un mont a tere et lui et le ceval. Et fu Kahedins de celui caoir auques debrisiés que des armes que du ceval ki desus le cors li caï. Mais li chevaus n'i demoura pas granment, ains resaut sus tout maintenant et tourne en fuies, tant com il puet, aprés le ceval de Kex, bruiant et henissant mout fort. Quant Lamorat voit et connoist k'il s'est en tel maniere delivrés de ces deus cevaliers, il n'i fait autre delaiement ne plus nes regarde, ains s'en vient esranment a sa damoisele et li dist: “Ma damoisele, or poom nous hui mais cevauchier, quant il vous plaira, car de ces deus cevaliers ki ci sont sonmes nous ore aseüré a cestui point.” Atant se remet au cemin, k'il n'i tient nul autre parlement du monde a ces deus k'il avoit abatus. Kahedins se relieve tost et ausi fait mesire Kex, mais bien sachiés que de ceste aventure est Kex tant durement iriés c'a poi k'il n'esrage de doel et d'ire et de mautalent.
“Mesire Kex, fait Kahedins, que vous samble de cest encontre? Il m'est ore bien avis apertement que nous avom ceste damoisele chierement acatee, et si ne nous est pas remese, ains l'enmainne li cevaliers ki l'i avoit amenee. Tant ai je ore gaaingnié en vostre voisinance que je en ai esté abatus felenessement, la u je n'avoie nule volenté de jouster, et si croi encore que je en ai mon ceval perdu! Et que ferai je ore? A pié ne m'en puis je pas aler ne remanoir ne poroie pas ichi longement. Voirement dist voir ki le dist: “ de mal voisin vient mal matin! ” Mieus fust ore pour vous et pour moi, ce poés vous veoir tout apertement, que vous me eüssiés hui creü!” “Kahedin, ce li respont Kex, ensi avient des aventures de cevalerie que orendroit est li cevaliers errans liés et joians et tout maintenant est courechiés. Aventure de cevalerie ne demeure onques longement en un estat, car maintenant est on en joie et tout maintenant est on en doel, et du doel revient on puis en leeche. Pour che ne se devroit nus cevaliers desconforter pour nule aventure ki li avenist, car il n'est nus si boins cevaliers a qui il ne meskiece aucune fois: ce voit on souvent avenir par le monde.” “Mesire Kex, fait Kahedins, je ne sai que vous irés disant, mais par la foi que je doi vous, se j'eüsse ore mon ceval, je m'en tenisse a bien paiié. Je juerroie ja les trives a tous les cevaliers errans que ja ne pour dame ne pour damoisele n'en asauroie un, se il ne m'asaloit avant!” “Vostre ceval, fait Kex, ne poés vous perdre. De ce ne vous esmaiés ja!” Lors s'en vont aprés lour cevaus, au miex k'il pueent, et tant font k'il les prendent en un vauchel u il estoient, si montent.
Quant il sont es cevaus monté, il retournent tout maintenant au grant cemin, dolant et courecié de grant maniere de ce qu'il ensi avoient esté desconfi par un cevalier. Kahedins demande a Kex: “Sire, fait il, savés vous qui li cevaliers est ki ensi nous a abatus?” “Si m'aït Diex, sire, fait Kex, je nel sai mie tres bien, fors tant k'il m'est avis voirement k'il est du lingnage le roi Pellynor de Lystenoys, car il em porte les enseignes.” “Puis k'il est de celui lingnage, fait Kahedins, or saciés tout certainnement que ce est Lamorat de Gales, li boins cevaliers, chil ki tant est renonmés en unes teres et en autres.” Mesire Kex pense un petit quant il entent ceste parole, et puis respont a chief de piece: “Kahedin, fait il, vous dites verité. Or saciés tout vraiement que ce est Lamorat sans doute. Ce est il voirement sans faille.”
La u il cevauchoient tout le grant chemin, en tel maniere con je vous cont, parlant toutes voies de Lamorat, il lour avint adont k'il encontrerent une damoisele et un esquier, qui mout se hastoient durement de cevauchier. Tout maintenant k'il encontrerent les deus chevaliers, il lour demanderent: “Signeur cevalier, encontrastes vous cha devant un cevalier ki portoit un escu vermeil a une teste blance de lyon?” “Certes, fait Kex, nous l'encontrames voirement, orendroit k'il se parti de nous. Mais savés vous ki il est?” “Oïl, ce dist li vallés. Ce est Lamorat de Gales, li fiex Pellynor de Lystenois.” Quant il a dite ceste parole, il s'en vait outre entre lui et la damoisele, k'il ne tiennent autre parlement as cevaliers, mais bien saciés k'il se hastoient ausi durement de cevauchier que s'il eüssent bien grant besoing et grant doute de mort.
Et li doi cevalier, ki se furent mis au cemin, cevaucierent tant k'il sont venu, un poi aprés eure de nonne, a une riviere u l'aigue estoit grans et parfonde et si rade merveilleusement que nus hom n'i peüst passer ne a pié ne a ceval que remanoir ne li couvenist. Desus cele aigue avoit un pont bel et rice et fort. Au chief du pont, non mie par devers Camaalot, mais par devers Norgales, avoit une tour bele et rice et mout ricement herbergie par dedens, et sachiés que pres de cele tour avoit un castel mout bel et mout rice et assés grant par raison; et estoit cil castiaus pres de la tour a mains de quatre archies, si que cil ki venoient vers la riviere veoient plus tost le castel que la tour du pont. Que vous diroie je? Li castiaus estoit biaus et riches et la tour autresi; et estoit cil castiaus apelés conmunaument de tous chiaus du païs La Vergoigne Uter, pour ce que une fois i avoit esté li rois Uterpandragon desconfis vilainnement et par le cors d'un seul cevalier. Si vous dirai en quel maniere il avoit esté desconfis ne pour coi cis castiaus avoit esté estorés ne li pons ne la tours ki iluec estoient. Ichi endroit laisse ore li contes a parler du castel et de la tour, car bien i savra retourner quant poins et tans en iert, et retournerom a parler du roi Uterpandragon, conment il ama le feme Argan, un cevalier du roiaume de Logres, et conment chis Argans le mena dusqu'a outrance par force d'armes et si reparole encore de pluiseurs aventures.
Verités fu, ce dist li contes, que, puis que li rois Uterpandragon ot Ygerne a moullier, k'il ama une dame du roiaume de Logres mout merveilleusement. Et cele dame estoit tant bele que tout cil ki le veoient disoient que ce estoit mervelle de sa grant biauté. Que vous diroie je? Pour sa grant biauté l'ama tant li rois Uterpandragon k'il dist a soi meïsmes k'il estoit mestiers k'il l'eüst u par force u par amours. La dame estoit feme d'un cevalier mout preudome et mout vaillant et hardi d'estrange maniere. Li rois Uterpandragon, ki ne veoit pas conment il peüst avoir aaise de parler a la dame priveement pour dire li ce que lui plaisoit et conment il l'amoit merveilleusement et destroitement, pour ce tant seulement k'il peüst a la dame parler, il pensa k'il tenroit une feste grans et merveilleuse u tout li cevalier du roiaume de Logres ki de lui tenroient lour teres venroient, et les dames et les damoiseles autresi ki de haut lingnage seroient estraites i venroient. Ensi con li rois Uterpandragon l'avoit pourposé, ensi le fist il, car tout maintenant alerent ses letres par tout le roiaume de Logres; et disoient ses letres que au jour de la Magdelainne tenroit li rois Uterpandragon grant feste: or n'i remansist en tout le roiaume de Logres cevalier ne dame ne damoisele ki a cele feste ne venissent.
Que vous diroie je? La feste fu seüe et racontee par tout le roiaume de Logres entierement et pour ce i vinrent tout li cevalier et povre et rice, que nus n'i remest ne dame ne damoisele autresi. A cele feste vint li cevaliers ki maris estoit de la dame dont je vous ai conté que li rois Uterpandragon amoit tant, et amena sa feme en sa compaingnie. Li cevaliers estoit apelés Argan et la dame avoit non Diagenne. Quant li rois Uterpandragon vit la dame, il le rechut mout belement, com cele k'il amoit plus que mestiers ne li fust assés. Que vous diroie je? A cele feste parla tant li rois a la dame qu'ele dist qu'ele voloit bien avoir s'amistié et sa compaingne, se on le peüst faire en tel maniere que ses maris ne le seüst. Que vous diroie je? Tant fist li rois Uterpandragon k'il ot la dame et le connut et tant li plot la compaingnie de la dame que volentiers l'eüst li rois retenue, mais ele le laissa pour la parole de la gent et meïsmement pour ce qu'ele n'en fust blasmee. Argan, ki de tout ce ne savoit riens, s'en retourna en son païs, liés et joians de grant maniere de ce k'il avoit veü que li rois Uterpandragon l'avoit receü si bel et si hounereement, ne il ne quidast pas legierement que li rois li eüst faite tele vergoigne. S'il le seüst, il mesist puis painne et traveil de vengier s'ent, s'il en venist em point et en lieu, a ce k'il estoit cevaliers de haute prouece et de grant hardement plains. Li rois Uterpandragon, ki remés estoit avoec sa maisnie, avoit si la dame en son cuer k'il ne le pooit oublier en nule maniere du monde: s'i l'avoit amee merveilleusement devant k'il le conneüst, il l'ama puis assés plus. Et pour ce dist il a soi meïsmes k'il iroit sejourner cele part u la dame demouroit, et puis feroit tant en aucune maniere k'il aroit la dame du tout a son conmandement et anchois feroit il metre le chevalier a mort k'il n'acomplist son penser.
Li rois ala puis tant cachant de forest en forest et chevauchant k'il vint un jour la u li cevaliers demouroit. Argans, ki nule garde ne se prendoit pour coi li rois estoit venus, le rechut mout bel et mout hounereement et mout fu liés de sa venue. Que vous diroie je? Tant repaira li rois Uterpandragon avoec la dame que uns vallés de laiens, ki niés estoit Argan, s'en aperchut. Chil vint tout maintenant a Argan et li dist: “Sire, savés vous pour coi li rois Uterpandragon demeure tant chaiens?” “Certes, nenil, ce dist Argan, s'il n'i demeure pour la cache, ki est mieudre entour cest castel qu'ele ne soit entour Camaalot. Et tu, ses tu pour coi il demeure?” “Je le sai bien voirement. La cache k'il fait ci entour est trop mauvaise et trop honteuse pour vous, car sachiés tout certainnement k'il vous fait deshounour de vostre feme. Ne pour autre cose il ne se tient a la cace ci entour ne autre amistié il n'a envers vous.” Quant Argans oï ceste nouvele, s'il fu dolans et coureciés outreement, ce ne fait pas a demander, car sans doute il amoit sa feme de trop grant amour. Lors demande au vallet conment il le savoit: “Sire, fait cil, je le sai tout certainnement, et prendés vous ent garde! Et se vous puis ne vous em percevés tout apertement que je vous ai dit verité, ociés moi!” “Or te dirai, ce dist Argans, que tu feras: ne di riens de cest afaire a nul home du monde. Mais tais toi atant et m'en laisse chievir a mon sens, car je en quit tant faire et assés prochainnement k'il en sera parlé a tous jours mais.”
En tel maniere con je vous ai conté sot Argans la verité de sa feme et du roi Uterpandragon. Il en est tant durement dolans et coureciés que nus cevaliers du monde n'em peüst plus estre. A l'endemain ala li rois cachier en une forest ki pres d'illuec estoit et mena avoec lui Argan. Li rois Uterpandragon, ki mix estoit montés que nus des autres, conmencha la cache si merveilleusement k'il laissa tous ses compaingnons ariere soi, si k'il ne savoient k'il pooit estre devenus. Quant li rois vit que tout si compaingnon l'avoient en tel maniere perdu et k'il les avoit tant eslongiés k'il n'em pooit mais nul veoir, il s'en retourna tout maintenant vers le castel Argan si couvertement que nus ne le vit u castel entrer, fors li vallés tant seulement ki celui fait avoit descouvert a Argan. Cil vit tout apertement en quel maniere li rois estoit venus a la dame.
Argans, qui en la forest estoit remés avoec les autres cevaliers, quant il vit que li rois Uterpandragon estoit perdus en tel guise k'il ne savoient tout k'il estoit devenus, il se pensa tout maintenant que li rois avoit fait cestui fait par engien et que plus estoit enconmenchie ceste cache pour honte de lui que pour hounour. Lors se parti de la forest et s'en vint droit a son castel, tant com il pot, au ferir des esperons. Li home Uterpandragon, ki partir le virent de la cace et ki ne savoient pour coi il s'en aloit, n'en tinrent mie grant parlement, ains s'en teurent et entendirent au roi querre. Quant Argans fu venus a son castel, il trouva tout maintenant son neveu, ki li vint a l'encontre et li dist: “Sire, li rois Uterpandragon est orendroit chaiens. Or poés savoir s'il est verité de ce que je vous dis!” Quant Argans entendi ceste nouvele, il fu courechiés outre mesure, si dist: “Si m'aït Diex, mar i vint!” Lors se courut esranment armer au plus tost k'il pot. Une damoisele, ki sereur germainne estoit a la dame, oï tout cestui parlement. Chele s'en vint tout maintenant au roi et li dist: “Or tost, sire! Prendés esranment vos armes et vous en alés au plus tost que vous onques poés, car Argans vient orendroit ci sour vous, armés de toutes armes. Il vous ocira sans doutance s'il onques puet en nule maniere.”
Quant li rois Uterpandragon entendi ceste nouvele, il prist tout maintenant unes armes boines et beles ki li furent aprestees, et s'arma au plus tost k'il pot, com cil ki ne vausist en nule maniere du monde que Argans le trouvast desarmé. Et pour ce k'il savoit tout certainnement que Argans avoit illuec la forche k'il le peüst bien metre a mort s'il vausist, il vint tout maintenant a son ceval et monta, et pensa k'il iroit a une soie cité, ki pres du castel estoit, a trois lieues englesques. Li rois se parti du castel en tele guise con je vous cont, sans vallet et sans esquier et sans nul hom ki compaingnie li fesist, et estoit armés de toutes armes et bien montés sour boin ceval et isnel.
La u li rois se partoit du castel, il se regarda et vit venir aprés lui Argan avant k'il eüst mie granment alé. Et saciés certainnement que Argans ne venoit mie com cevaliers ki pais demandast, ains venoit au ferir des esperons ausi grant oirre com se tous li mondes le cachast a mort. Quant il fu auques pres du roi, il li conmence a crier, tant com il puet: “Rois, rois, tournés cha cel escu, u je vous ferrai par deriere! Si m'aït Diex, si en sera adont la honte vostre, plus que la moie, ce sachiés vous!” Quant li rois vit k'il estoit a la mellee venus, tout fust il boins cevaliers et hardis, si ne fu il pas tres bien aseür quant il se vit seul a seul encontre Argan, que il connissoit pour un des mieudres cevaliers qui fust adont en tout le roiaume de Logres. Quant il furent au jouster venu, il lour avint en tel maniere k'il s'entrabatirent a la tere mout felenessement et puis conmenchierent la mellee as espees, sans autre delaiement faire.
Mais avant k'il le conmenchaissent, dist li rois Uterpandragon a Argan: “Argan, conment puet ce avenir que tu es mes liges hom, et dont si m'as asailli en tel maniere? Cestui fait te puet tous li mondes atourner a traïson et a trop grant felonnie.” Lors ce dist Argans: “Asailli t'ai je voirement, mais ce n'est mie sans raison! Je t'ai esté tous les jours de ma vie loiaus cevaliers, si que onques, si voirement me consaut Diex, traïson ne mauvaistié ne en parole ne en fait je ne pourcachai envers toi. Or dont, rois, quant il est en tel maniere que je ai esté tous jours tes loiaus chevaliers, et tu as envers moi pourcachié traïson si grant com de moi honir de ma feme, je ne te tieng pas a signeur, anchois di tout apertement que tu es sans faille tous li plus morteus anemis que je aie en cest monde. Pour coi je te metrai a la mort sans nul doute, se Diex m'en donne le pooir. Ce saces tu vraiement!”
Que vous diroie je? Il se combatirent ensamble et dura tant entr'aus deus la bataille que li cevaliers, ki merveilleusement estoit preudom du cors et hardis, mena le roi Uterpandragon dusqu'a outrance. Et mort l'eüst sans doute s'il vausist, car li rois estoit tant durement navrés et tant avoit du sanc perdu que a grant painne se pooit il tenir en estant ne son escu soustenir ne s'espee. Quant Argans voit que il pooit metre le roi a mort se il voloit, il dist: “Rois, je ne te metrai pas a mort, ki mesires as esté, anchois arai merchi de toi, car trop seroit grant cruauté de metre a mort si gentil hom com tu es. Et nonpourquant se je regardoie a ton mesfait, je t'ochiroie maintenant. Mais il couvient que tu me creantes loiaument orendroit que tu feras mon conmandement.” Et li rois li creante maintenant, car autrement estoit il mors, ce veoit il bien. Lors dist Argans au roi Uterpandragon: “Rois, montés et vous en venés avoec moi.” Et li rois monte tout maintenant, si se metent au cemin et s'en reviennent ariere au castel dont il estoient venu. Quant il furent au castel repairié, Argans mena le roi en une soie cambre desous sa tour et li dist: “Rois, je vous conmant sour le creantement que vous m'avés fait que vous ne vous departés de ceste cambre sans mon congié.” “Volentiers, certes, dist li rois Uterpandragon.”
A l'endemain, quant li compaingnon le roi furent venu de la forest dolant et courechié durement de ce k'il ne pooient le roi trouver, ne encore ne savoient il riens de tout cest fait ki avoit esté, Argans les fist tous venir devant lui et lour dist k'il avoit le roi emprisonné et mené a outranche par force d'armes; et mort l'eüst, s'il eüst regardé a la felonnie que li rois li avoit faite; et pour che le tenoit il en sa prison. Quant li cevalier entendirent cheste nouvele, il en furent mout durement desconforté, car il ne veoient pas conment il peüssent a force delivrer le roi ne aus meïsmes jeter de laiens, se Argans baast a lour damage.
Lors fist Argans devant lui venir le roi et sa feme autresi et dist devant les cevaliers: “Rois, tu m'as fait la greigneur honte que tu me peüsses faire sans metre main en mon cors, mais, pour ce que je n'oï onques mais dire que tu mesfesisses a nul autre cevalier, te pardoins je le mesfait de ceste prison, sauf toutes voies le conmandement que je ferai puis. Sans faille, se tu a ma moullier eüsses fait force ki fust encontre sa volenté, bien te deüsse a la mort metre, mais pour ce qu'ele se consenti a ta volenté, te laiserai je vivre.” Aprés redist a sa feme: “Dame, il n'est mie remés par vostre pourcas que je n'ai mis a la mort le mieudre home du monde: ce est li rois Uterpandragon, ki chi est. Mal avés fait, se Diex me saut! Ore donc, pour ce que je ai oï tous jours dire que “ chil est sages et apensés ki estaint le fu avant que la maison soit arse ”, l'estaindrai je. Ce est a dire que je doi metre a mort vostre cors, ki est li fus et l'ardure ki a brullé et espris le cuer du melleur home du monde. Je ne le voel pas une autre fois metre a mort pour ocoison de vous.” Lors mist tout maintenant la main a l'espee et ochist sa feme, puis fist le cors jeter hors du castel en cel lieu meïsmes u il avoit le roi mené a outranche.
Aprés redist au roi Uterpandragon: “Rois Uterpandragon, je voel que tu me faces faire un castel et voel k'il soit si fors que, se tu me voloies grever ne guerroiier pour cestui fait ki orendroit a esté entre moi et toi, que tu ne me peüsses damagier, tant con je fuisse en cel castel. Fai le faire si fort que je me puisse desfendre de toi et de tes hommes. Et quant li castiaus sera furnis, tu seras tout maintenant delivrés. Mais autrement n'istras tu jamais a nul jour de ma prison!” Quant li rois Uterpandragon vit k'il ne pooit en autre maniere estre delivrés, il fist tout esranment conmenchier le castel et le fist si bien fermer en toutes manieres com Argans meïsmes le sot deviser. Et quant il fu du tout menés a fin, li rois demanda a Argan conment il voloit k'il fust apelés. Argans li respont adont et dist: “Rois, il retenra son non du fait, car il sera apelés La Vergoigne Uter pour ce que vous i fustes menés par le cors d'un seul chevalier dusques a outrance.” Li rois se parti atant de cel païs, mout dolans et mout courechiés de grant maniere de ce que ensi li estoit avenu, car bien savoit certainnement que maintenant seroit contee par tout le monde ceste aventure. Et li cevaliers s'en vint a son castel, ki tant estoit fors sans doutance k'il ne doutoit pas tout le monde, pour tant k'il eüst viande.
Un petit aprés chelui tans avint que Argans prist une autre feme, tant bele riens que ce estoit merveille a veoir. Et s'il avoit de tout son cuer amee l'autre feme, encore ama il ceste plus. Grant tans demoura avoec lui, tant k'il avint aprés un jour que Hestor de Marés vint herbergier en cel castel. Que vous diroie je? Il ama la dame et ele lui, tant qu'ele s'en ala avoec lui. Quant Argans vit que sa femme s'en aloit en tel maniere avoec le cevalier errant, il n'i fist autre delaiement, ains prist ses armes tout maintenant et s'en ala aprés Hestor, mais tant i avoit k'il ne quidoit mie que ce fust Hestor de Marés. Et nonpourquant il estoit si boins cevaliers et si hardis que, s'il seüst tout certainnement que ce fust Hestor de Marés, si s'osast il seürement combatre a lui pour tele querele com estoit ceste.
Que vous diroie je? Quant il furent venu ensamble a la mellee, la bataille fu fors et grans et merveilleuse, a ce qu'il estoient ambedoi boin cevalier et hardi et si preudome durement que poi en avoit a celui tans de meillours u monde. Mais au pardefin en tourna la mesqueance sour Argan, car il fu menés dusques a outrance. Quant Hestor de Marés vit k'il avoit mené Argan dusques a outrance par force d'armes, pour ce qu'il savoit certainnement k'il estoit boins cevaliers, preus et hardis, ne le vaut il pas metre a mort, ains le laissa en mi le camp tel apareillié et si mal atourné qu'il ne quidoit pas k'il deüst jamais porter armes. Et toutes voies enmena il la dame avoeques lui, car a merveilles li plaisoit, si ne le voloit pas laissier ariere de lui.
Quant Argans vit k'il estoit ensi menés et de ceste feme et de l'autre et que tout ce li estoit avenu par chevaliers estranges, il dist bien tout apertement que a cevalier estrange ne feroit il jamais hounour, pour k'il peüst, ains les metroit tous a mort et a damage, tant com il porroit. Lors fist faire le pont desus l'aigue, dont je vous ai parlé autre fois, et fu assés pres de son castel. Au chief du pont du castel fist il faire une tour et dist que il meïsmes, tant com il vivroit, garderoit cel pont en tel maniere que jamais cevaliers estranges ne venroit cele part, s'il menoit avoec lui dame ne damoisele, k'il ne li tolist, s'il onques pooit; et au cevalier il feroit honte et vergoigne, tant com il poroit, sans lui metre a mort. Et pour cele grant felonnie que li cevalier estrange li avoient faite, ensi con je vous ai dit, garda il le pont, tant com il vesqui, et li avint si bien que nus n'i vint, tant com il garda le pont, que il a mort ne mesist. Je ne di pas que il aucune fois ne trouvast meilleur cevalier de lui, mais les mieudres, quant il veoit k'il n'em pooit venir au desus par force d'armes, il les laissoit passer. Mais a tous les autres il faisoit honte et vilonnie, assés plus que mestiers ne lour fust. Quant ce vint au point de la mort, il fist devant lui venir .IIII. chevaliers, ki si fil estoient, et lour proiia que il cele coustume du pont k'il avoit maintenue encontre les cevaliers errans a sa vie maintenissent, tant com il le porroient maintenir. Et il disent que si feroient il, tant com il le poroient faire. Aprés la mort de lour pere conmenchierent li fil a garder le pont ensi com li peres avoit fait. Le premier chevalier ki au pont vint, il le retinrent et li firent jurer sour sains k'il garderoit le pont encontre tous les cevaliers errans ki la venroient, tant k'il trouveroit cevalier ki par force d'armes le menroit dusques a outrance. Ensi conmenchierent li frere a garder le pont encontre tous les cevaliers errans que aventure amenoit cele part. Cil ki avoit greigneur force et greigneur pooir remanoit toutes voies au pont, et li autres ki estoit outrés s'en aloit outre.
Que vous diroie je? Tant dura cele coustume de cel pont, a che k'il cangoient toute jour cevalier pour chevalier et meillour pour meilleur, que li rois Hoël, li sires de la Petite Bretaingne, vint au pont et trouva illuec Tor, le fil Arés, ki le pont gardoit. Li rois Hoël, ki en la Petite Bretaingne avoit oïes nouveles que Kahedins, ses fiex, gisoit malades en la maison le roi Artu, il, ki de son fil veoir avoit volenté trop grant, estoit partis de la Petite Bretaingne en la compaingnie de deus esquiers tant seulement; et avoit pensé en lui meïsmes k'il s'en iroit a la maison le roi Artu, en guise d'aucun cevalier errant, si priveement que ja laiens ne seroit conneüs por si grant signeur com il estoit.
Que vous diroie je? Tout ensi con li rois le pensa, ensi le fist, quar il se departi de la Petite Bretaingne et vint u roiaume de Logres a si povre compaingnie con je vous cont. Quant il fu u roiaume de Logres arrivés, il cevaucha par le païs en la compaingnie de deus esquiers, armés de toutes armes, en guise de cevalier errant, sans aventure trouver ki fache a ramentevoir en conte. Tant cevaucha li rois Hoël en tel maniere que il vint dusc'au pont que Argans avoit fait pour les cevaliers errans arester, ensi con je vous ai conté cha ariere, et trouva illuec Tor, le fil Arés, ki le pont gardoit par sairement. Quant li rois Hoël vint au pont et il quida outre passer, il ne pot car Tor ne li soufri mie, ains dist que il le couvenoit combatre a lui, se il voloit le pont passer. Si conmencha adont la bataille du roi Hoël et de Tor, mais au daerrain tourna la mesqueance si grans sour Tor k'il fu menés a outrance par force d'armes.
Quant li rois Hoël ot sa bataille vaincue et il ot le pont delivré et il quida outre passer sans nul contredit, adont fu il plus courrechiés k'il n'estoit devant, car tout maintenant li coururent sus li .IIII. frere, ki illuec estoient tout apareillié, et li fisent creanter, vausist u non, k'il feroit lour conmandement. Et quant il lour ot creanté, il li baillierent tout maintenant le pont a garder par celui meïsmes couvenent k'il l'avoient devant baillié as autres cevaliers. Et saciés que, a celui point que Kahedins vint au pont et Kex li senescaus, estoit encore li rois Hoël au pont garder. Mais atant laisse ore li contes a parler de la tour et du castel, car bien avom ore devisé a cestui point tout ce ki i apartient, et retourne as deus cevaliers ki viennent au pont, pour conter conment il lour avint et conment Kahedins se combati grant piece encontre son pere.
En ceste partie dist li contes que, quant li doi compaingnon vinrent au pont, ki estoit apelés li Pons de la Tour Vermeille pour ce que la tour ki de l'autre part du pont estoit estoit toute vermeille sans doute, li rois Hoël, ki estoit de l'autre part, armés de toutes armes et tous apareilliés de combatre s'il fust ki avant venist pour bataille, quant il voit venir les deus cevaliers armés, il reconnoist maintenant k'il sont cevalier errant. Quant il sont venu dusc'au cief du pont, li rois Hoël se met adont avant et leur crie tant com il puet: “Signeur cevalier, retournés ariere et alés quere un autre passage, car a cest pont ne puet nus de vous passer s'il ne veut a moi combatre!” Quant Kahedins voit et connoist que il ne puet cest passage passer sans bataille, il dist a Kex: “Mesire Kex, que ferom nous? Il m'est avis que cestui passage nous couvient acater mout chierement, se nous avoir le volom.” “Sire, vous dites verité, fait Kex. Nous ne le poom passer quitement.” “En non Dieu, fait Kahedins, ichi ne sai je que respondre. Se je quidaisse que nule proiiere m'i peüst valoir, je proiiaisse tant le cevalier que j'eüsse le pont passé. Mais quant je voi apertement k'il n'i a fors que du ferir, je ne sai que je doie dire. Je ne fui onques mais en tere, se Dieus me saut, u li passage fuissent si chier com il sont u roiaume de Logres!” “Qu'en diriés vous? fait Kex. Du retourner n'i a noient: par chi nous couvient a passer. Or i parra que vous ferés!” “En non Dieu, ce dist Kahedins, je vous doins bien tant d'avantage que vous alés jouster premierement: si verrom conment li cevaliers le set faire.” “De cest avantage, fait Kex, ne vous sai je mie trop grans grés. Il n'a cevalier en Cornuaille ki bien ne m'en desist autretant! Et quant vous volés que je premierement aille jouster, je irai: si verrai que Dieus me vaura faire.” Atant se met Kex avant, la lance baissie, et monte sour le pont, si hurte ceval des esperons. Et quant li rois Hoël voit k'il ne veut laissier cest passage pour lui, il li adrece tout maintenant la teste du ceval et le fiert en son venir si durement k'il abat lui et le ceval en mi lieu du pont et li fait une grant plaie en mi le pis. Et de tant li avint il trop bien k'il n'abati ne lui ne son ceval en l'aigue, car nus d'aus n'i peüst estre volés en nule maniere ki maintenant ne fust noiiés.
Quant li rois Hoël a Kex abatu, ensi con je vous ai conté, il nel regarde plus, ains s'em passe outre pour son poindre parfurnir. Et quant il a son poindre mené a fin mout bel et mout gentement, com cevaliers sages de jouste et de bataille, il s'en revient le petit pas desus le pont dusques devant la tour et illuec s'areste la, tout droit u il estoit au conmencement. Quant Kahedins voit et connoist que Kex est abatus, il dist a soi meïsmes que chi n'a sens mestier: a jouster le couvient par force, s'il veut outre passer. Autrement remanroit il decha le pont, s'il ne voloit querre autre passage. Lors descent tout maintenant et regarde a son ceval k'il n'i faille riens k'il i puisse amender; et quant il s'est apareilliés de la jouste au mieus k'il onques puet, il se met par desus le pont. Atant es vous le roi Hoël venir, ki li crie tant com il puet: “Dans cevaliers, dans cevaliers, ne vous metés mie sour mon pont, se vous ne volés jouster a moi!” “Sire cevaliers, fait Kahedins, or saciés tout certainnement que mout me soufrisse a cestui point volentiers de cheste jouste, s'il peüst estre autrement! Mais quant je voi apertement k'il me couvient faire folie, je le ferai, u voelle u non.” Lors hurte maintenant cheval des esperons encontre son pere, com chil ki mie nel connoist. Et chil ki la tour gardoient l'avoient bien laissié venir dusc'a la tour, mais non pas outre. Il ne li avoient encore dit nul mot du monde, pour ce k'il veoient bien k'il s'estoit arestés au chief du pont pour regarder conment Kex le feroit a la jouste. Quant il sont au jouster venu, Kahedins, ki son pere ne reconnoist de riens, hurte ceval des esperons par desus le pont, ki grans estoit et larges, et li rois Hoël, ki son fil ne reconnoist point, refait tout autretel. Il s'entrefierent par grant force si durement que li glaive volent ambedoi em pieches, et de tant lour avint il bien que li hauberc les garandirent a cel encontre. Il s'entrehurtent des cors et des visages et des escus de toutes leur forces si durement k'il s'entrabatent a la tere si felenessement k'il est bien avis a cascun d'aus k'il ait de cel caoir la canole du col rompue et debrisie. Que vous diroie je? Li cheval tournent en fuies, li uns cha et li autres la, et li chevalier, ki estoient assés debrisié du dur caoir k'il avoient pris, gurent une grant piece a tere, si estourdi malement et estonné k'il ne sevent s'il est u nuis u jours, et bien lour est avis apertement que tous li mondes aille crollant et tournoiant. A cief de piece, quant il viennent en lour pooir, il se relievent et vont regardant cha et la, car bien lour est avis sans faille que la tour aille tournoiant et que li pons crolle tous. Toutes voies a cief de piece, quant il revienent en lour memoire et il ont lour vertu recouvré, li uns conmenche l'autre a regarder par mout grant ire et, sans ce k'il ne s'entredient nul mot du monde, il metent les mains as espees et s'entrecourent sus mout ireement.
Atant conmence la mellee du pere et du fil desus le pont, si pesme et si crueuse et si durement felenesse que nus nes veïst adont si entreferir l'un sour l'autre qui bien ne desist apertement que voirement estoient il mortel anemi a celui point. Grans est la bataille et crueuse et felenesse durement. Li rois Hoël, ki boins cevaliers estoit a merveilles et hardis et preus de son eage et tant savoit de l'escremie que a painnes en quidast il trouver son maistre, pour ce k'il connoist certainnement que de grant force et de grant pooir est li cevaliers encontre qui il se combat, vistes et aspres a merveilles, pour ce se garde il, tant com il puet, de lui asaillir et de jeter ses caus en vain. Mout se set couvrir sagement et sagement jeter ses caus, quant il voit que li poins en est; et il connoist bien vraiement k'il avoit a fort home a faire; pour ce se garde il. Et Kahedins, ki tant avoit en soi de hardement, puis que ce venoit au besoing, que a painnes peüst on trouver un plus hardi cevalier selonc son afaire, et avoec tout ce il estoit sages cevaliers a merveilles, pour ce k'il se sentoit de soi meïsmes legiers et fors et vistes et aspres, se vait il durement esforchant pour mener sa bataille a fin. Il vait sour son pere jetant menu et souvent uns caus si grans et si pesans que li rois Hoël, ki les rechoit, en est tous esbahis. Dont il dist bien a soi meïsmes tout vraiement que cis cevaliers encontre qui il se combat est sans doute uns des mieudres fereours d'espee k'il trouvast piecha mais.
En tel maniere con je vous cont se combat li peres au fil mout esforchiement: mout s'esforcent, mout se traveillent ambedoi. Il ne se vont pas espargnant, ains vont jetant au mieus ferir. Se Kahedins fiert durement, li rois li redonne teus caus que mout s'en vait bien aquitant. Li uns haste l'autre merveilleusement de ferir. Il n'i a mais riens de faintise, car, quant li uns a esprouvé l'autre une grant pieche et il voient que cestui fait ne se puet par pais departir, il reconmencent l'escremie cruele et dure et felenesse; et a lour armes apert bien, a lour escus et a lour haubers k'il sont desrout et desmaillié sour bras, sour espaulles et sour hanques. Et sachiés vraiement que, avant que li premiers assaus remansist, ot tant de plaies li mains blechiés k'il eüst a celui point graindre mestier de reposer que de combatre. Et sans doute li uns et li autres avoit ja assés perdu de sanc, et a lour espees le peüssiés veoir tant clerement, ki estoient taintes et vermeilles de lour sanc.
Et se aucuns me demandoit conment ce pooit avenir que li rois, ki n'estoit mie d'assés si aspres ne si legiers com estoit Kahedins, pooit durer encontre son fil k'il ne tournoit a desconfiture, je diroie que ce estoit par son sens et par ce k'il estoit durs cevaliers et bien seürs et sagement s'estoit maintenus en cele bataille, sagement avoit asailli et sagement s'estoit gardés, et ce le tenoit encore en la forche et en la vigour u il estoit. Mais nonpourquant durement estoit navrés et mout avoit perdu de sanc, tant que grant merveille estoit conment il pooit la bataille maintenir. Tant maintiennent li doi cevalier le premier assaut com il onques pueent, car Kahedins ne s'en veut retraire premierement, pour ce que a couardise et a mauvaistié ne li fust atourné, ne li rois ne s'en veut retraire autresi pour ceste meïsmes ocoison. Li uns nel veut laissier pour l'autre, et nonpourquant il sont andoi tel atourné que greigneur mestier eüssent a celui point de reposer que de combatre.
Que vous diroie je? Tant maintiennent le premier asaut de cele bataille li doi cevalier k'il sont si durement lassé et traveillié k'il ne pueent mais en avant. Tant ont feru et maillié li uns sour l'autre et tant ont souffert et enduré k'il ne pueent mais endurer, si que par force les couvient reposer, voellent u non, pour recouvrer force et alainne, dont il estoient bien soufraitous et bien desirant a chelui point. Li rois Hoël, ki mais ne peut en avant, se trait d'une part par devers la tour et met son escu devant lui et tient s'espee en sa main toute nue, a qui il n'apert pas orendroit qu'ele soit de nouvel fourbie, car toute estoit tainte et vermeille du sanc de Kahedin, son fil.
Kahedins se retrait ariere, autresi com avoit fait li rois. Tant a son pere regardé en ceste bataille et son aler et son venir et conment il set asalir et couvrir soi et conment il set sagement recevoir les caus et sagement donner quant besoins en vient. Kahedins, ki tout ce avoit veü, dist bien a soi meïsmes tout apertement, quant il se fu retrais du premier asaut, k'il a plus apris en ceste bataille k'il n'avoit onques mais en toute sa vie et k'il en quidoit miex valoir tout son eage de ce k'il avoit apris. En tel guise et en tel maniere se reposent li doi cevalier, li uns d'une part et li autres d'autre, et s'entreregardent mout visaument, car li uns prise l'autre a merveilles et loe en son corage. Li rois Hoël dist bien a soi meïsmes tout plainnement que cis est sans doute trop boins cevaliers, encontre qui il se combat: de grant pooir et de grant forche et de grant asprece est garnis. Onques mais en toute sa vie n'ot de nule bataille si grant paour ne si grant doute com il a orendroit de ceste.
Kahedins, ki de l'autre part est, redist bien autreteles paroles a soi meïsmes. Il s'entreregardent ambedoi com anemi mortel ne nul mot ne s'entredient en une mout grant piece. Quant il se sont une grant piece reposé, pour ce que li rois est desirans de connoistre l'autre, pour la bonté et pour la proueche que cascuns a trouvee en son compaingnon, se metent il em paroles. Et li rois Hoël meïsmes, ki plus sages cevaliers estoit, conmenche tout premierement le parlement a son fil en tel maniere:
“Sire cevaliers, fait il, nous nous sommes combatu une grant piece en tel maniere con vous avés veü. Je ne quit pas que vous veïssiés piecha mais une bataille plus cruele ne plus felenesse que ceste a esté, se che ne fu de deus mieudres cevaliers que nous ne sommes. De vous ne di je mie sans faille, si voirement m'aït Diex, que vous ne soiiés uns des boins cevaliers du monde: a moi apert tout clerement vostre bonté. Chierement m'avés vendue vostre bonté et vostre acointance. Que vous diroie je? Sire cevaliers, nous nous sommes tant combatu li uns a l'autre que bien nous deüst ce soufire que fait en avom, s'estre peüst. Mais ce ne puet estre. Entre nous deus ne puet avoir pais ne concorde pour nule aventure du monde dusques atant que li uns de nous deus soit mis a mort u a outrance: autre concorde il ne puet ore avoir en cest fait. Ore dont, quant je vous ai esprouvé et veüe la haute cevalerie de vous, pour ce que cascuns cevaliers endroit soi doit estre desirans durement de connoistre le preudoume quant il le trueve, vous proi je que vous me diés vostre non, car mout me plaist que je sace par qui je doi estre menés a outrance, se estre doit; et s'il avient par aucune aventure que je viengne au desus de vous, bien me plaist que je sache de qui je me porrai vanter que je aie vaincu em bataille. Pour ce vous proi je, tant con je porroie proiier cevalier, que vous me diés vostre non; et je aprés vous dirai le mien volentiers, se vous savoir le volés.”
Quant Kahedins entent cest plait, il li respont tout maintenant et dist: “Dans cevaliers, je ai mout bien entendu ce que vous avés dit de moi. Vous m'alés mout durement loant et dites que je sui boins cevaliers. Mais a la verité conter, icestui los me vaut un blasme, car, se je fuisse teus cevaliers con vous me dites, grant piece a ja que j'eüsse ma bataille menee a fin; mais certes je ne le sui pas et bien apert a cestui fait apertement. Et aprés ce m'alés requerant que je vous die mon non. Je le vous dirai volentiers, puis que vous savoir le volés. Or sachiés que je ai a non Kahedins et sui de la Petite Bretaingne. Li rois Hoël si est mes peres. Et saciés certainnement que, se je fuisse ore en celui païs, il ne me couvenist pas si cierement acater les passages com il me couvient ichi acater. Maleois soit li rois Artus, ki si males coustumes et si vilainnes suefre u roiaume de Logres, car maint preudome en sont ja mort a tort et encore en morront!”
Quant li rois Hoël connoist que ce est Quahedin, son fil, ki encontre lui se combat, que il tant amoit et pour qui il estoit venus u roiaume de Logres, il est tant durement esbahis k'il ne set k'il doie dire. Et quant il puet parler, il parole tout em plourant et dist: “Kahedins, biaus fiex, que ferom nous? Je sui li rois Hoël, tes peres, ki estoie venus en la Grant Bretaingne pour toi trouver. Or t'ai trouvé, non pas en tel maniere com peres doit trouver fil, ains t'ai trouvé en cestui point comme le plus mortel anemi que je onques mais trouvaisse, car petit s'en faut que tu ne m'as mort! Kahedins, ne te vas pas de moi doutant, car saces tout certainnement que je sui sans faille li rois Hoël, tes peres.” Quant Kahedins entent cest plait, il en est a mervelles liés. Dont jete maintenant son escu par tere et s'espee autresi; et, de si haut com il estoit, il se laisse esranment caoir as piés de son pere et dist: “Ha, sire, pour Dieu merchi! Pardonnés moi ce que je ai mise main en vous, car Diex le set et vous meïsmes le savés bien que ce fu par mesconnissance.” “Biaus fiex, ce dist li peres, je le te pardoins trop volentiers. Mais pensom que nous porrom faire a cestui point et en quel maniere nous nous porrom delivrer de cestui passage, car je sui chi retenus par mon creantement. Il a ja plus de .XV. jours que je i ving ne onques puis ne m'en poi departir.” Lors li conmence a conter en quel guise il i estoit venus et conment il se combati encontre Tor, le fil Arés. Et quant il cuida estre delivrés pour ce k'il avoit mené Tor, le fil Arés, a outrance par force d'armes, adont li couvint il remanoir, u il vausist u non, et li conte conment il estoit demourés.
Quant il a son conte finé, Kahedins pense un petit et puis respont a cief de pieche et dist: “Sire, je ne vois pas tres bien que nous puissom faire de cestui fait. Car, a ce que vous faillissiés de creant a nul cevalier du monde, tant fust vostres anemis morteus, ne m'acorderai je en nule maniere. Meïsmement vous estes rois, si ne devés pas fausser de vostre couvenent, pour que vous le puissiés amender. Mais pour ce que par moi seul ne vous poroie je pas a cestui point tres bien conseillier, apelom a nostre conseil Kex, le senescal le roi Artu, ki la est. Il a esté en mainte grant aventure, puis qu'il fu premierement cevaliers. Il ne pora estre k'il ne nous sace d'aucune cose conseillier en ceste aventure.” “Conment? fait li rois. Est ce dont Kex li senescaus?” “Sire, oïl sans faille, fait Kahedins.”
Lors apelent tout maintenant Kex le senescal. Et il i vient, mout trespensés et mout durement esmerveillans de ce k'il voit que cil doi cevalier s'entrefont si grant joie et si grant feste. Si descent esranment entr'aus, et Kahedins li dist adont: “Mesire Kex, que vous diroie je? Or sachiés tout certainnement que vous ne veïstes piecha mais une plus merveilleuse aventure avenir ki ci m'est orendroit avenue. Savés vous ki cis cevaliers est, encontre qui je me sui combatus?” “Certes, sire, fait Kex, je non, se vous nel me dites.” “Or sachiés tout vraiement, fait Kahedins, que ce est li rois Hoël, mes peres, li sires de la Petite Bretaingne.”
Lors li conmenche a conter conment il estoit venus u roiaume de Logres pour lui trouver. “Or m'a trouvé en tel maniere com vous poés veoir!” De ches nouveles est mesire Kex trop liés et trop joians durement, si s'en vient tout maintenant au roi et dist que bien soit il venus, si l'ouneure mout de quank'il puet. Et Kahedins li dist adonc: “Mesire Kex, vous ne savés pour coi nous vous apelames, se nous nel vous disom. Mais je le vous dirai tout maintenant.” Lors li conmence a conter conment li rois estoit remés au pont par sairement. “Ore que pora il faire? S'il s'en depart sans le congié de chiaus ki l'i mirent, il se parjuerra.” “En non Dieu, fait Kex, je vous dirai mout bien qu'il porra faire. Je sai bien tout certainnement k'il fist le creant a ces cevaliers ki lasus sont en cele tour. Je l'entendi bien orendroit tout plainnement, car il en aloient parlant a chelui point que vous laisastes le premier assaut. Pour ce vous dirai je que nous ferom. Nous n'en ferom ja autre cose fors que nous monterom tout troi et passerom le pont. Il sont plain de si grant sourquidance k'il venront tout maintenant aprés nous et nous asauront, et nous tournerom esranment sour aus. Il n'aront ja encontre nous duree, ce sai je tout certainnement. Quant nous les avrom desconfis, nous les prendrom et les metrom a ce par force k'il quiteront le roi du creant k'il lour a fait, et lors porrom outre cevaucier tot plainnement.” “Sire, fait Kahedins a son pere, que vous samble de cest conseil?” “Si m'aït Diex, fait li rois, je m'em puis veoir nul meillour en ceste aventure. Or le faisom dont en tel maniere com mesire Kex nous loe, car nule autre fin je n'i voi.”
Lors n'i font autre delaiement, ains vont tant querant lour cevaus de cha et de la qu'il les prendent, si montent sus tout maintenant et passent esranment le pont, que plus n'i demeurent. Quant li .IIII. frere voient ceste aventure, il dient que malement vait quant il ont lour cevalier perdu en tel maniere. Dont n'i font autre delaiement, ains montent armé de toutes armes. Et quant il sont issu hors de la court, ki estoit desous la tour, tout a ceval, il vont aprés tant com il pueent, ferant a esperon et criant au roi: “Dans cevaliers, dans cevaliers, a retourner vous couvient! Vous en alés mauvaisement, car vous laissiés vostre fiance ariere vous!” Quant Kahedins entent ceste nouvele, il dist a Kex: “Mesire Kex, or sour aus! Hui mais honni sommes s'il nous escapent!” Atant retournent tout troi les testes de lour cevaus et laissent courre sour les .IIII. freres au ferir des esperons, et il avoient tout troi recouvré glaives devant la tour: si lour avint si bien a cel encontre que cascuns abati le sien. Quant Kex li senescaus vit que li troi frere estoient a tere et li quars estoit encore remés a ceval, il laisse tout maintenant courre a lui, et li avint adont si bien k'il le porta des arçons a tere, u cil vausist u non.
Quant li .IIII. frere virent k'il lour estoit en tel maniere mescaü a ceste premiere asamblee, et il orent paour et doutanche que chil nes vausissent metre a mort; et bien en avoient le pooir, car il estoient a ceval et cil estoient a pié. Et pour la doutanche k'il orent de celui fait, il conmencierent tout maintenant a crier merchi et se mirent outreement en lour manaie: si quitierent adont le roi Hoël de toutes quereles k'il avoit a aus. Ensi fu li rois Hoël delivrés de la garde du pont par le sens de Kex le senescal. Dont se misent tout maintenant a la voie, k'il n'i firent autre delaiement. Et pour ce k'il se doutoient du castel des .IIII. freres, celui meïsmes castel ki estoit apelés la Vergoigne Uter, pour ce k'il avoient paour et doutance k'il ne fuissent illuec aresté en aucune maniere, tournerent il une autre voie; et tant fisent k'il vinrent a une maison de religion, ki estoit pres d'illuec en une forest; et illuec se herbergierent mout aaisiement, car li frere de laiens estoient bien acoustumé de herbergier cevaliers errans et mout les houneroient de tout lour pooir, pour ce que grans biens et grans aumosnes venoient souvent en la maison par les chevaliers errans. Laiens se fist li rois Hoël garir de ses plaies et de ses bleceüres k'il avoit receües en la bataille de Kahedin, son fil, et autresi fist Kahedins car bien en avoit mestier, com cil ki merveilleusement avoit esté navrés en cele bataille. Kex li senescaus, puis k'il furent laiens venu, n'i demoura que deus jours tant seulement, ains s'em parti et se mist au cemin pour mener a fin la besoigne k'il avoit emprise et conmencha a cevauchier vers le roiaume de Norghales. Atant se taist ore li contes de Kex, le senescal le roi Artu, et retourne a parler du roi Hoël de la Petite Bretaingne et de Kahedin, son fil.
En cele abeïe, ce dist li contes, demoura bien li rois Hoël un mois entier. Et quant il vit k'il estoit garis et k'il pooit bien cevauchier, il se mist a la voie entre lui et Kahedin et tant firent puis k'il vinrent a la mer, dont se firent passer outre en la Petite Bretaingne. Quant cil de la Petite Bretaingne virent lour signeur repairier sain et haitié et Kahedin avoec, ce ne fait pas a demander s'il en furent durement lié et joiant, car sans doute il amoient lour signeur de trop grant amour et Kahedin autresi. Que vous diroie je? Grans fu la joie et la feste que chil de la Petite Bretaingne firent du roi Hoël. Et quant li rois se fu auques reposés, cil de la contree, ki mout estoient durement desirant de savoir certainnes nouveles de monsigneur Tristran, conmenchierent esranment a demander nouveles de lui. Et li rois lour dist tout plainnement k'il n'en savoit riens, car il n'avoit mie puis esté en Cornuaille ne nul home du monde n'avoit puis veü ki l'en seüst a dire la chertainneté; autre cose il ne lour en savoit a dire. Quant chil de la Petite Bretaingne entendirent que li rois ne lour savoit a dire nule nouvele de monsigneur Tristran, il en furent ausi com tout esbahi. Il en demanderent a Kahedin, et chil lour redist autretel: il ne lour en set mie granment plus a dire que li rois. “Conment? Kahedin, ce dient li baron. Dont ne vous departesistes vous de la Petite Bretaingne avoec monsigneur Tristran,” “Oïl, certes, fait Kahedins, avoec lui m'en parti je voirement. Tout ce reconnois je bien. Et encore vous di je bien que je fui avoec lui en Cornuaille et en la maison le roi March, son oncle. Illuec le vi je maint jour, mais puis se courecha a moi et me vaut metre a mort sans faille; et ochis m'eüst adont sans doute, mais je m'en tournai d'iluec et ensi garandi ma vie. Celui jour meïsmement se parti il du roi Marc son oncle a tel eür que onques puis ne vint nus laiens ki seüst a dire vraiement k'il estoit devenus, ains fu perdus en tel maniere c'onques nus ne sot puis k'il fu devenus.”
De ceste nouvele que Kahedins aporta en tel maniere en la Petite Bretaingne furent tout li baron de cele contree dolant et courechié outreement, car il amoient tout communaument monsigneur Tristran a merveilles et disoient bien que plus estoit la Petite Bretaingne houneree et amendee pour monsigneur Tristran qu'ele n'avoit esté pour tous les cevaliers que aventure i avoit aportés a lour tans. Mout le vont plaingnant li un et li autre, li rice et li povre: il ne le pueent oublier. Et li autre redient tout priveement sans doute que Kahedins l'a ochis en aucune maniere: il ne peüst estre en nule guise que de sa mort u de sa vie ne desist Kahedins autres nouveles k'il n'avoit aportees, s'il meïsmes ne l'eüst mis a mort; mais il l'a ochis sans doutance, et pour che en conte il teles nouveles. Mout sont irié et courechié cil de la Petite Bretaingne de ces nouveles, mais sour tous chiaus ki em parolent en est courechie et dolante Yseut as Blances Mains. Cele em pleure de nuit et de jour, cele en fait doel si merveilleus que ele en laisse toute joie et dist bien tot apertement que jamais a nul jour de sa vie n'ara reconfort quant ele a perdu en tel maniere le meilleur cevalier du monde.
Quant Kahedins vient a sejour et il voit Yseut, sa sereur, tant bele riens com ele estoit, tout maintenant li souvient il de madame Yseut, la roïne de Cornuaille, qui il ne puet onques oublier ne jamais ne l'oubliera, tant com il ait u cors la vie. Quant il oit aucun parler de madame Yseut, tout maintenant li refroide li cuers et devient ausi conme mors, pales et vains. Il ne puet veoir madame Yseut de Cornuaille des ex du chief, mais des iex du cuer le voit il adés et de jour et de nuit. S'il dort, il voit Yseut la bloie. S'il veille, il le voit autresi. Et en dormant et en veillant il voit tous jours madame Yseut: nule autre cose il ne voit mais. Il a les iex du cief ausi com tous perdus pour les iex du cuer. Il ne voit mais nule riens du monde en la Petite Bretaingne. Si oel voient en Cornuaille plus de cent mile fois le jour, ses cuers i est si durement enrachinés k'il ne l'em porroit retraire en nule maniere du monde.
Que vous diroie je? Kahedins ne fu onques mais si durement destrois d'amours com il est orendroit. Son cant, son penser, son soulas et toute s'envoiseüre li vient de madame Yseut. Il fait notes et canchons et rotruenges, cans et descors, et tout ce fait il pour les amours de madame Yseut. Que vous diroie je? Toute sa vie en vient de cele et toutes ses dolours autresi. S'il cevauce, il cante d'Yseut; et s'il est a sejour et il pense, ce est de li. Il a si entierement du tout donnee sa vie et son cuer a madame Yseut que en dormant et en veillant et en toutes les manieres du monde il est a madame Yseut tout cuitement. Ici endroit parole de Kahedin et de madame Yseut de Cornuaille, conment Kahedins li envoia son lai.
En celui tans, ce dist li contes, que Kahedins demouroit si merveilleusement es amours de madame Yseut, il avint que uns harperes, ki tout nouvelement estoit venus de Cornuaille et avoit assés eüe l'acointance de monsigneur Tristran et de madame Yseut, vint en la Petite Bretaingne. Et, a la verité dire, la roïne Yseut sans doute l'i avoit adont envoiié priveement pour savoir se mesire Tristrans fust revenus par aucune aventure, car, a ce qu'ele ne quidoit pas adont que mesire Tristrans fust en Cornuaille, ele disoit a soi meïsmes tout plainnement k'il estoit sans doute u roiaume de Logres u il estoit retournés en la Petite Bretaingne avoec Yseut as Blanches Mains sa moullier: autrement ne pooit il estre, ce li ert avis. Ore donc, pour ce qu'ele voloit savoir certainnement la verité de ceste cose, avoit ele u roiaume de Logres envoïe une de ses damoiseles tout priveement et mout coiement; et cel harpeour avoit ele autresi envoiié en la Petite Bretaingne pour savoir s'il i peüst monsigneur Tristran trouver par aucune aventure ou oïr de lui illuec aucunes nouveles.
Quant Kahedins vit le harpeour, k'il avoit ja maint jour veü en la cambre la roïne Yseut proprement, s'il le rechut joieusement et hounereement, ce ne fait pas a demander. Il li fait si tres grant joie com il plus puet. Et sachiés que, tout maintenant k'il le vit, il dist bien a soi meïsmes tout plainnement k'il estoit venus en la Petite Bretaingne pour savoir se mesire Tristrans i fust venus par aucune aventure. Mout fist grant joie Kahedins du harpeour sa dame, mout le servi et hounera de toutes les coses que il quidoit ki a celui pleüssent. Lors trouva couplés et vers et fist cant selonc les couplés, si les canta devant le harpeour, et chil les conmencha mout durement a loer et a prisier.
Quant Kahedins oï que cil les looit tant, il en fu joians a merveilles, si li dist adont: “Je vous vauroie proiier que vous fesisiés pour moi une cose dont je vous requerroie.” “Certes, fait cil, mout volentiers, car mout seroit la cose greveuse que je pour vous ne feroie.” “Je vous proi, fait Kahedins, que vous aprendés ces vers, tant que vous en saciés bien fermement le dit et le cant; et aprés je vous proi trop durement que vous ne les cantés devant ce que vous serés venus devant ma dame Yseut; ne la ne les cantés mie s'ele n'est mout priveement. Ce est la requeste et la proiiere que je vous voel faire.” “Si m'aït Diex, fait li harperres, ce ferai je mout volentiers.” Lors aprist les vers que Kahedins avoit fait et puis le cant et demoura puis en la Petite Bretaingne, tant com lui plot. Et quant ce vint au departir, ce k'il vaut avoir des coses de la Petite Bretaingne et plus encore li donna Kahedins. Quant il se fu mis en la mer, il ne demoura mie granment a ariver en Cornuaille. Et quant il fu a tere venus, il demanda tout maintenant u li rois March estoit, et on li dist k'il le porroit trouver a Tyntajol, car illuec avoit il ja demouré sans partir s'ent deus mois entiers et plus. Cil se mist maintenant a la voie et tant fist k'il vint a la court a Tyntajol.
Quant la roïne le vit devant li, ele en fu lie a merveilles. Et quant ele ot mengié, ele s'en ala en sa cambre et le fist devant li venir et aseoir et puis li conmencha a demander nouveles de la Petite Bretaingne. Et il li respont esranment: “Ma dame, je fui en la Petite Bretaingne, ensi con vous me conmandastes, et i demourai bien deus mois et plus pour savoir se je peüsse aucunes nouveles aprendre de monsigneur Tristran. Ma dame, saciés certainnement k'il n'en sevent ne vent ne voie, dont il sont mout durement dolant et courechié en la Petite Bretaingne. Et certes, ma dame, je ne quidaisse mie legierement que nus chevaliers estranges peüst estre tant amés ne desirés en estrange contree conme mesire Tristrans est en la Petite Bretaingne. Ma dame, se Diex me doinst boine aventure, s'il fust freres carneus de cascun, si ne voi je pas conment il le peüssent tout amer de gregneur amour k'il l'ainment!” “Si m'aït Diex, fait la roïne, s'il l'ainment ensi con tu dis, ce n'est mie mout grant merveille, car Tristrans est si gracieus de toutes bontés k'il ne poroit estre en nule maniere du monde k'il ne fust amés plus que nus autres cevaliers en tous les lieus u il venroit, s'i ne remanoit par envie. Mais or me di, se Diex te consaut; veïs tu Yseut as Blances Mains, cele que Tristrans prist ja pour moullier?” “Ma dame, oïl, si m'aït Diex, fait li harperres. Je le vi voirement.” “Et que t'en samble? Est ele si bele com maintes gens vont disant?” “Ma dame, fait cil, si m'aït Diex, ele est bele, mais non mie de si tres grant biauté que on ne peüst bien en aucun lieu trouver plus bele de li. Mais tant vous ose je bien dire de li que je ne quit pas que je veïsse onques en toute ma vie dame de plus douces paroles ne de plus courtois respons qu'ele est, ne je ne fuisse jamais, se Diex me consaut, anuiés de demourer avoec li. Diex li doinst la boine aventure!” La roïne se taist atant de ceste cose, qu'ele n'en tient autre parlement. Mout li anuie durement de ce qu'ele ne puet aprendre certainnes nouveles de monsigneur Tristran. Quant ele a ore failli a savoir certainnes nouveles de monsigneur Tristran et mesire Tristrans n'est pas en la Petite Bretaingne, il ne puet estre sans faille, ensi com il li est avis, k'il ne soit u roiaume de Logres. La damoisele qu'ele i envoiia avant ier pour savoir la certainneté de ceste cose l'en aportera droites nouveles, autrement ne puet estre. Or se vait du tout atendant as nouveles de cele damoisele, car tost venra des ore mais, si com ele dist: ele ne puet mais granment demourer, ce li samble.
Un petit aprés celui jour avint que li rois March ala un jour cachier u Marés mout envoisiement a grant compaingnie de cevaliers. Celui jour aprés disner se seoit la roïne Yseut en sa cambre mout priveement ne n'avoit avoec li fors Brangien tant seulement et une autre damoisele. La roïne tenoit adonc sa harpe devant li et l'avoit mout bien atempree et harpoit adonc le lai qu'ele avoit fait pour l'amour de monsigneur Tristran, a celui point qu'ele se voloit ocire. Atant es vous a l'uis de la cambre revenir le harpeour, celui ki nouvelement estoit revenus de la Petite Bretaingne, ensi con vous avés oï. Quant la roïne set k'il est la hors et qu'il voloit dedens entrer, ele conmande que li huis li soit ouvers, mais a nul autre non: et on fait son conmandement. Cil ki de la hors avoit oï le lai que la roïne harpoit et bien l'avoit entendu, tout maintenant qu'il fu venus devant la roïne et il l'ot saluee conme sa dame, il li dist: “Ma dame, chis lais est nouviaus, ce m'est avis, que vous harpiés orendroit.” “Certes, fait ele. Tu dis voir: il n'a mie encore demi an k'il fu fais.” “En non Dieu, ma dame, fait il, or sachiés que je sai encore uns vers plus nouviaus que n'est chis lais, si com je quit.” “Et ki les fist? fait la roïne.” “Dame, ce dist li harperres, sauve soit la vostre grasse, ce ne vous dirai je ore pas. Mais les vers vous harperai je volentiers et canterai, se vous les volés escouter.” “Certes, fait la roïne, je les escouterai volentiers puis k'il sont si novel com tu dis. Or t'asié ici devant moi, si pren ceste harpe et l'acorde a ta volenté selonc le cant de tes vers.” Quant li harperres entent le conmandement de sa dame, il n'i fait autre delaiement, ains s'asiet maintenant et prent la harpe, si le conmence a atemprer selonc ce k'il savoit k'il couvenoit au cant k'il voloit dire. Et quant il l'a bien atempree, il conmence son cant et puis son dit et dist en tel maniere:

A vous, Amours, ains c'a nului,
Se plainst Kahedins de celui
Ki le fait a mort traveillier
Ne bien dormir ne bien veillier
Ne riens faire, fors conme mors,
Ne puet, car soupris l'a la mors.
Pour bien amer sa plainte fait
A vous, Amours! De chel fourfait
Vous prende pitié et mesure!
Chele ki li fait tel laidure
Proiiés, requerés en proiiant!
Alés son cuer humeliiant!
Or qu'ele ait de son serf merchi!
Chertes, Amours, je me muir chi
Pour amer si tres loiiaument,
Que des celui conmencement
Que li mondes fu conmenchiés
Ne fu nus cuers si adrechiés
A bien amer com est li miens.
Pour chou, Amours, ne soufrés riens
Ma mort. Mais ma tres douce dame,
Ki a mon esperit et m'ame,
Proiiés que Kahedin ne laist
Ensi morir, se il li plaist!
A Dieu le conmant, k'i li doinst
Tel cuer que s'ire me pardoinst
Et me doinst de s'amour joïr,
Mieus que ja ne m'en fist oïr!
Quant il a parfinés ses vers et harpés au miex k'il set, il se taist, que plus ne dist. Tout maintenant que la roïne Yseut ot parler de Kahedin, ele reconnoist esranment a soi meïsmes, et pour ce meïsmement que cil estoit venus de la Petite Bretaingne, que Kahedins avoit fait ces vers pour l'amour de li. Orendroit le tient ele plus a fol qu'ele ne fesist onques mais a nul jour, car par ces vers aperçoit ele bien k'il n'estoit encore pas retrais de s'amour. Bien a du tout le sens perdu quant il i bee! Ele ne loe les vers n'ele nes blasme, fors tant voirement qu'ele dist du harpeour que merveilles a bien harpé: ele loe le harpeour, et non mie la vois des vers k'il a dis.
Aprés ce ne demoura mie granment que la damoisele que la roïne avoit envoïe u roiaume de Logres revint, si dist a la roïne Yseut que assés avoit quis et cerquié, mais riens n'avoit trouvé de ce pour coi ele estoit alee. “Damoisele, fait la roïne, or me dites; et fustes vous en la maison le roi Artu?” “Ma dame, oïl. Voirement i fui je et parlai a Lanselot du Lac, ki adont estoit laiens. Mais sans faille je ne li dis pas que j'estoie a vous ne il ne sot mie que je fuisse du roiaume de Cornuaille. Et quant je li demandai s'il savoit nouveles de monsigneur Tristran, il me dist k'il n'en savoit riens, fors tant sans faille k'il quidoit certainnement k'il fust en la Petite Bretaingne. Itant me dist Lanselos, ma dame, mais nul autre asenement je ne poi traire de lui sour ce que je aloie querant. Quant je fui partie de la maison le roi Artu, je trouvai puis un cevalier en la compaingnie d'un seul esquier et d'une damoisele, et venoit cil cevaliers, ensi com il me disoit, de la Petite Bretaingne. Cil cevaliers me dist sans doute que mesire Tristrans estoit en la Petite Bretaingne et venus i estoit ore tout nouvelement.”
Quant la roïne entent ceste nouvele, ele quide bien tout chertainnement que ce soit verité que la damoisele li dist et pour ce pense ele qu'ele envoiera encore en la Petite Bretaingne une autre fois, pour savoir se mesire Tristrans i demeure: il ne puet estre en nule maniere du monde k'il ne soit la, ce li est avis, puis k'il n'est au roiaume de Logres demourans. Lors escrit une paire de letres qu'ele vaura envoiier a monsigneur Tristran et fait vers d'autretel maniere conme cil estoient que Kahedins avoit fais et les baille au harpeour et li dist que en la Petite Bretaingne l'en recouvient aler derecief pour veoir se mesire Tristrans i est repairiés, car on li avoit fait entendant k'il i estoit revenus nouvelement. S'il le puet cele part trouver, il li baillera les letres; mais s'il nel trueve, les celera et les raportera ariere. Et quant il sera devant Kahedin venus, il li dira ces vers en cel cant meïsmes et en cel son k'il canta les autres. “Ma dame, fait li harperres, ce vous ferai je mout volentiers. Je vauroie ja estre en la Petite Bretaingne, puis k'il vous plaist que je cele part doie aler.” Quant il ot son oirre apareillié, il prist congié a la roïne et se parti atant de Cornuaille et tant fist puis k'il vint en la Petite Bretaingne ariere.
Quant il fu venus en la Petite Bretaingne, il conmencha puis a demander u il porroit trouver le roi Hoël, et on li dist k'il demouroit a toute sa maisnie en la chité de Norhen. Dont se mist esranment a la voie pour aler la u li rois sejournoit. Et en tous les lieus u il venoit, il demandoit adés nouveles de monsigneur Tristran, mais il ne trouvoit home ki de riens l'en seüst asener, ains li disoit cascuns tout plainnement que mesire Tristrans ne retourna onques puis en la Petite Bretaingne k'il s'em parti avoec Kahedin, le fil le roi Hoël. De ceste nouvele fu li harperes mout durement esbahis et dist bien adont a soi meïsmes que fauses nouveles avoit la damoisele aportees a la roïne. Que vous diroie jou? Tant ala cil par la Petite Bretaingne k'il vint en l'ostel le roi Hoël et saciés que de sa venue fu Kahedins trop merveilleusement joians et liés. Il le rechut tant hounereement com il onques plus pot pour l'amour de cele k'il amoit de tout son cuer plus que soi meïsmes. Quant Kahedins fu priveement avoec le harpeour, il demanda maintenant s'il avoit cantés les vers devant la roïne. “Oïl, certes, fait li harperres. Je les i cantai voirement.” “Se Diex vous doinst boine aventure, ce dist Kahedins, dites moi que ma dame en dist.” “Si m'aïst Diex, fait li harperres, ele n'en dist ne bien ne mal. Ele nes loa nes blasma. Mais quant je me dui departir de li, ele me donna vers d'autretel maniere et d'autretel cant com furent li vers que vous me baillastes.” “Ha, pour Dieu, ce dist Kahedins, dites les moi, si les orrai.” “Certes, volentiers, fait li harperres.” Lors conmenche les vers en tel maniere:

Folie n'est pas vaselage!
D'emprise ki vient de folage
Ne poi je onques preu veoir.
Cascuns hom se doit pourveoir,
Quant il conmenche, a quele fin
Ses fais venra a la parfin.
S'il voit que maus l'em puist venir,
Il se doit de cel fait tenir
Et faire autre dont li soit preus.
Donc dist on k'il est sage et preus.
Ki ainme et set k'il n'est amés
Bien devroit estre faus clamés!
Amours ki fait voie perdue
Est mout povre et mout esperdue.
Ki met sa painne et son serviche
En lieu u il meïsmes avise
K'il ne l'em puet nus biens venir,
Bien se painne de soi honnir!
Mout fait li oisiaus grant folie
Ki encontre l'aigle s'alie,
Car, s'il le vait contraliant,
Tost le vait l'aigle a mort liant.
Mout par a fole entencion
La beste ki vers le lyon
Se dresche pour faire bataille,
Car tost le detrance et detaille
Li lyons, quant i met sa forche.
Ainsi vait du fol qui s'esforche
D'aler la u ne puet ataindre.
S'il en muert, nus ne l'en doit plaindre!
Puis que il meïsmes s'ocist,
Ne l'en doit plaindre cis ne chist.
Ches meïsmes paroles que je vous ai contees disoient li vers de la roïne Yseut, si proprement con je vous ai dit. Quant Kahedins les a oïs et entendus, il les fait autre fois redire por miex entendre. Et quant il les a oïs et entendus de chief en chief et mis en son cuer, il reconnoist certainnement adonc que pour mal de lui et pour haïne avoit la roïne parlé a cestui point si felenessement et si cruelment. Or est il mors sans nule faille et honnis en toutes manieres! Puis que sa dame li veut mal si entierement, il ne demande fors que la mort! Amours le tient si en ses las et si fort le vait maistriant qu'ele li taut le cors et l'ame, car, tout fust il ensi sans doute que Kahedins fust uns des plus sages cevaliers de son aage ki fust en toute la Petite Bretaingne, a cestui point a il si du tout le sens perdu que il meïsmes se met a mort. Il ne doit de sa mort blasmer fors que lui meïsmes, car il vait sa mort a soi traiant tant com il puet: mout pense et mout durement s'estudie k'il porra faire. Mais au daerrain n'i voit il point de son sauvement, car il ainme la roïne Yseut si coreument, si tenrement, tant fort et si merveilleusement k'il ne porroit de ceste amour son cuer oster en nule maniere du monde, pour nule riens ki li en peüst jamais avenir. Que vous diroie je? Il pense tant a ceste amour k'il en laisse du tout le boire et le mengier. Kahedins ne puet dormir ne reposer ne nule autre cose faire fors que penser a ceste amour. Il amaigroie et empire de jour en jour. Il vait fuiant et eskivant toute compaignie de gent pour mieus penser a sa volenté. Ce k'il voit les gens li annuie trop durement: il vauroit tous jours estre seus, pour penser ententieuement a cele de laquele il a bien toute la biauté pourmiree et escrite dedens son cuer. Ha! Diex, com il fait male fin, estrange dementeïs pour les amours de madame Yseut! Il muert de si estrange mort que onques mais nus hom ne morut a si grant dolour com il muert! Il est tous jours en dolour, il het du tout deduit et joie et laisse toutes envoiseüres. Il trueve assés et uns et autres qui le voelent reconforter, mais tout ce est noiens que il reconforter se voelle ne ne puisse: il n'ara jamais medecine de cest mal se par la mort non. La mort li plaist et atalente. Il ne veut mais nul autre bien.
Que vous diroie je? Tous li mondes ki le voit connoist bien tout apertement k'il est estrangement malades, mais il ne sevent dont cis maus vient, pour ce k'il l'avoient veü tout adés si sage cevalier que de son aage ne pooit on trouver ne pres ne loing un plus sage cevalier de lui selonc la boine cevalerie k'il avoit. Il ne peüssent pas legierement quidier k'il fust si afolés d'amours com il estoit. Amours li ont tolu du tout le sens si plainnement qu'il ne set s'il est u mors u vis. Il ne dort point ne nuit ne jour et mengüe si tres petit que merveille est conment il puet sa vie soustenir. Il mainne si estrange vie que tout cil ki entour lui repairent sont merveillant trop durement en quel guise et en quel maniere il puet vivre, a ce k'il prent si petit de viande. Li harperres la roïne Yseut, ki de cest mal ne se prent garde ne ne quidast pas legierement que Kahedins alast languissant de tel mal, le vait toutes voies reconfortant tant com il puet, mais nus reconfors n'i puet valoir. Il se rist quant on le conforte et tourne tout a gas et gieu et dist que bien garira. Mais pour ce ne remaint il mie k'il ne voist toutes voies empirant, ce set cascuns et voit tout apertement. Quant li harperres le voit si durement empirier, il dist k'il s'en retournera en Cornuaille, car avoec Kahedin, ki vait empirant en toutes manieres de jour en jour, ne veut il mie demourer. “Ha, pour Dieu, merchi! ce dist Kahedins. Je vous proi trop durement que vous de moi ne vous departés devant ce que vous sarés certainnement a quel fin je venrai de ceste maladie. Pour Dieu, otroiiés moi cest don: si me ferés trop grant soulas et trop grant bien!” Et li harperres li otroie mout volentiers pour ce k'il voit que Kahedins l'en vait proiiant si ataingnanment.
En tel guise con je vous cont langui bien Kahedins .II. mois entiers pour les amours de madame Yseut, k'il ne faisoit onques s'empirier non de jour en jour. Li rois, ses peres, ki tant l'amoit k'il n'amoit riens du monde autretant com il faisoit lui, em pleure et fait doel merveilleus. Si fait Yseut as Blances Mains. Cele par est tant dolante que ses doeus ne prent onques fin. Ele pleure de jour et de nuit pour Kahedin, qui tant empire que nus nel voit qui bien ne die tout apertement u en repuns que Kahedins est mors sans doute. Tout li baron de la Petite Bretaingne et povre et riche le viennent veoir et li demandent quel mal il a. “Que je ai? fait il. Veoir le poés apertement: malades sui, mais je quit assés tost garir.” A grant presse le viennent veoir li un et li autre, et tant font k'il li anuient et qu'il dist a soi meïsmes k'il s'en ira en autre lieu et k'il se departira d'illuec. Lors fait metre la sele sour son ceval et se part d'illuec et monte, si enmainne avoec lui le harpeour tant seulement, et s'en vait en une forest, ki pres d'illuec estoit mout grans. Quant il est en la forest venus, il descent tout maintenant devant une fontainne mout bele et mout envoisie, ki sourdoit en un vaucel, et fait le harpeour descendre devant lui. Si li dist adont tout em plourant, quant il furent entr'aus deus assis: “Amis, fait il, ma mors aproce: je ne vivrai pas longement. Tant ai souffert et enduré travail, dolour, mesaaise et painne que je ne puis mais plus sousfrir. Je morrai mais prochainnement et devant toi. Se tu veus demourer ici, hastieuement le porras veoir. Mar fui onques en Cornuaille, car de la me viennent li mal ki finer me font a dolour! Amis, ves ici ma complainte toute escrite: je l'ai ordenee, pour voir, atout le mieus que je le sai faire. Je le te bail. Garde le bien, tant que tu soies ariere revenus en Cornuaille. Quant tu verras ma dame Yseut, tu li presenteras de par moi et li diras que je li mant, com a cele que j'ai amee outre mesure, que mar le vi onques, car je en muir si destroitement et de si angousseuse mort c'onques mais a mon escient nus chevaliers ne morut a si grant dolour com je muir. Diex voelle que ma dame Yseut vive encore tant qu'ele sace par soi meïsmes en com grant dolour chil fine sa vie ki fine en destrece d'amours.” Et quant il a dite ceste parole, il se pasme de la grant dolour que il sent et gist une grant piece ensi em pasmison. Quant il revient a chief de piece en son pooir, si mors, si pales et si vains que nus nel veïst adonc ki bien ne desist que voirement estoit il mors et k'il n'em pooit escaper en nule maniere, quant il est revenus de pasmison, il reconmenche son doel fier et estrange, si grant et si merveilleus que li harperes qui le regarde em pleure mout tenrement.
Trois jours demeure Kahedins en tel maniere devant la fontainne k'il onques ne s'en remue ne il ne mengüe ne boit. Li harperres, ki compaingnie li tenoit, en fait un doeil mout merveilleus. Il nel laisse onques, fors une seule eure u jour k'il aloit mengier a une abeïe, ki pres d'illuec estoit. Au quart jour, entour eure de prime, dist Kahedins au harpeour: “Amis, fait il, pour coi le te celeroie je? Hui en cest jour me verras tu morir sans doute, se tu ne pars de cest lieu. Je connois bien tout apertement que li cuers me faut: ma mors aproce durement. Veschi le brief que tu porteras a ma dame Yseut. Mais bien garde que nus ne le voie devant ce que tu li aras mis entre les mains. Quant tu seras devant li venus, conte li ma mort et ma fin, ensi com tu chi le verras. Et se tu vois par aucune aventure monsigneur Tristran, dire li pues seürement que mar le vit onques Kahedins et de male eure ala o lui en Cornuaille, car cis voiages a fait Quahedin morir! Tant li diras de par moi.” Lors trait maintenant un brief de son sain, que il meïsmes avoit escrit, et le desploie. Et quant il voit les letres, il conmence mout tenrement a plourer, et tout en plourant le conmence il a lire et a canter pour aprendre le cant au harpeour. Et saciés que ce estoit uns mout biaus lais, et disoit paroles mout merveilleuses et en tel maniere:

En morant de si douche mort
C'ainc nus si dous morsel ne mort,
Me plaing d'icele ki m'a mort:
Ardours d'amours a ce m'amort.
Je laisse la prosse pour vers.
D'amours que jou truis si pervers
Me lo et plaing et fais ent vers.
Amours me font gesir envers.
Dame de valour et de pris,
Toute riens fors que vous despris.
Par vous crut mes los et mes pris.
Or muir, n'ainc vers vous ne mespris!
Dame, tant vous soi bien aprendre
Que ne faillissiés mie a prendre
Mon cuer. Vostre arc ne savés tendre
En vain: vers la mort me truis tendre.
Dame, je muir et vous vivés!
Pour ma mort trop est avivés
Chis fus. Se nel desavivés,
A mortel port sui arrivés!
Dame de tres fin cuer amee,
De jour et de nuit reclamee,
Je muir desous cheste ramee,
Mais c'est d'une mort embasmee!
Douche mort, souef odourant,
M'a chi soupris en esperant
Que li Diex d'Amours m'iert garant
Que sour tous amans fui parant.
Bien pens que, au jour du Juïse
U cascuns avra sa justise,
M'iert u chief couroune d'or mise
Pour chou que j'amai sans faintise.
Douche Yseut, des roïnes dame,
Biautés du siecle, estoile et game,
Conment sousfrés c'on met sous lame
Cel ki plus vous aime que s'ame?
Autre amant vivent a fïanche
D'avoir che u il ont baanche.
Mais je muir en aseüranche,
Car failli ai a m'esperanche.
Esperanche oi de vous avoir,
Mais or voi que ne fu savoir.
Mon fol sens puis aperchevoir
A chest point, se j'en di le voir.
Dame, atant connois ma folie:
La mort me tient, ki amolie
Mon cuer, de morteus las le lie.
M'ame as morteus coses s'alie.
Dame, complaindre me voloie
De vous, pour qui je me doloie.
Mais or connois que mal feroie,
Se de ma mort vous apeloie.
Pour vous ne sui pas a mort mis.
Pour qui donc? Par Amours. Pramis
M'avoit que sour tous ses amis
Seroie par li avant mis.
Hé! Amours, vous m'avés trahi!
Morteument m'avés envahi!
De moi seront tout esbahi,
Quant pour noiient m'avés haï!
Amours, tout chest mal m'avés fait,
Feïstes moi. Or sui desfait
Pour vous, n'ainc ne vous fis mesfait.
De moi ocire est grant fourfait!
Amours, mar vi le vostre orgueil!
Tant m'avés fait: par tout m'en dueil.
Mal sour mal, dueil sour dueil acueil.
De vous n'ai mais jalous acueil.
Vous ki d'amours avés oï
Et ki en estes resjoï,
Veés mon brief, s'avrés oï
Conment Amours m'ont mesjoï.
Hé! Amours, tant par estes dure!
Dites com vostres cuers endure
Que je suesfre de mort l'ardure
Pour bien amer! N'est ce laidure?
Amours, conment soufrir poés
Que moi, caitif, dolant n'oés?
Je, ki ere vostre avoés,
Sui par vous a mort avoés.
Mort et Amours, a ce m'amort,
Sont fait pour moi tout d'un acort:
Andoi martelent sour moi fort.
Je n'i truis fors mortel confort.
Navrés sui: en mon pis est clos
Li dars ki en mort m'a enclos.
De toutes joies sui fourclos.
Je sui poins de trop poignans clos.
J'avoie servi trusques chi
Amours, mais or m'ochist ichi.
Jou n'i truis pitié ne merci.
J'ai de ma mort le cuer noirchi.
D'Amours truis je trop dur le don!
Et puis que a lui m'abandon
Pour bien amer, mal guerredon
Me rent. N'i truis autre pardon.
Dites, Amours, u vous fourfis?
U vous blasmai? U vous mesfis?
Si m'aït Diex c'onques ne fis
Riens encontre vostre defis!
Trop estes de male nature,
Amours, ki vostre nourreture
Conduisiés a male aventure!
Vous donnés venim pour pasture.
Las! Com je muir a grant angoisse!
Com me destraint et com m'angoisse
Li fus d'amours! Trestout m'esloisse:
Piés, gambes, bras et cief me froisse.
Je sui ausi conme l'or fin,
Ki primes est boins et mieus a fin.
U fu d'amours ma vie afin:
Che que conmenchai bien defin.
Amours conmenchai ardanment,
Mais je l'afin plus tenrement:
Pour Amours morrai esranment.
Cheste mors me couste granment!
Je sent la mort ki me vient querre:
Legierement me puet conquerre.
Povre los i porra aquerre.
Ne sai que doie mais requerre.
Quant Dieus me faut et femme et honme.
Et chele ki Yseut se nomme
Sans caup donner ichi m'asomme,
Je ne sai de mes maus la somme.
Las, con je muir a grant destreche:
Mors toutes mes vainnes m'estreche!
Je sent la daerraine asprece
Du fu d'amours, ki si me bleche.
Puis que je voi que terminant
Vont tout mi fait et definant,
Morant d'amours, teste enclinant,
Vois chi ma complainte finant.
Douche dame, vaillans et sage,
Je ne vous puis mander mesage
De ma mort ne de mon malage
Fors chest brief. Ne sai s'est folage.
Chest brief ki ma mort vous presente
Vous mant. Je n'ai mais nule entente
Fors a mort. Ja Diex ne consente
Que vostre gens cors tel mal sente!
Quant il a sa complainte finee en tel maniere con je vous di, il clot le brief et puis le baille au harpeour. Aprés li dist: “Amis, tant ferés vous pour ma proiiere que vous cestui brief porterés a ma dame la roïne Yseut. et li presenterés de par moi, et puis li dirés de ma part que a grant dolour et a grant destrece morut Kahedins pour s'amour.” Quant il a dite ceste parole, il s'estent du grant doel qu'il a, si k'il se desront tous et il chiet adont ariere tous envers. Aprés ne demoura mie granment quant l'ame se parti du cors. Quant li harperres, ki avoec lui estoit, voit que Kahedins est mors en tel maniere il n'ose avoec lui demourer, ains vient a son ceval et monte, car il pense en soi meïsmes que, s'il estoit illuec trouvés par aucune aventure, tost seroit arestés pour cest fait, car aucun peüssent dire k'il eüst Kahedin mort en aucune maniere. Et pour ce s'en ala il grant oirre, tant com il pot. Et de tant fist il grant courtoisie k'il dist as pastours k'il trouva pres d'illuec et ki les bestes gardoient k'il alaissent a cele fontainne et preïssent Kahedin, le fil le roi Hoël, ki gisoit illuec. Et li pastour le firent en tel maniere com il lour avoit dit et porterent le cors au roi Hoël, son pere. Quant cil de la Petite Bretaingne sorent que Kahedin estoit mors en tel maniere, grans fu li deus et li ploureïs et li dementeïs trop merveilleus k'il en firent et demenerent. Tous li païs communaument en fu tournés en doel et en tristreche. A pou que li rois Hoël ne s'ocist pour le grant doel k'il en a au cuer.
Que vous diroie je? Il le mirent en tere a si grant houneur et a si grant hauteche com il devoient faire a cevalier errant ki de si haut lingnage estoit estrais com estoit Kahedins. Et saciés que onques au tans le roi Hoël ne fu nule si grans dolours demenee en la Petite Bretaingne pour la mort d'un seul home com il firent a cele fois por la mort de Kahedin. Tous li païs en fu aprés ceste mort grant tans en tristreche et en dolour. Mais atant laisse ore li contes a parler de tous chiaus de la Petite Bretaingne et retourne a la roïne Yseut et a ciaus de Cornuaille.
Aprés redist li contes en ceste partie que la roïne Yseut, ki demouroit a Tyntajol, a chelui point que Kahedins fu mors en tel guise con je vous ai conté, quant ele vit que ses mesages demouroit tant en la Petite Bretaingne, ele s'en conmencha mout durement a esmerveillier et disoit bien a soi meïsmes que ce n'estoit pas sans ocoison. Tant atendi la roïne, pensant toutes voies mout souvent a ceste cose, que li mesages repaira, ki en la Petite Bretaingne estoit alés et ki tant i avoit demouré pour la mort Kahedin con je vous ai dit. Quant la roïne le vit revenu, ele en fu mout lie et mout joians, si le fist esranment venir devant li et li conmencha tout maintenant a demander de ses nouveles et de ce pour coi ele l'avoit envoiié en la Petite Bretaingne. Et li harperres li dist tout plainnement que toute certainne soit ele que mesire Tristrans n'estoit mie en la Petite Bretaingne ne n'i avoit esté, ja avoit mout grant pieche, ains creoit tout chertainnement k'il fust en sa tere, u roiaume de Loenoys, miex qu'em nul autre lieu du monde. “Je le croi bien, fait la roïne, se Diex me saut. Et saces que g'i envoierai prochainnement pour savoir vraiement s'il i est u non. Mais or me di; queles nouveles m'aportes tu de la Petite Bretaingne? Conment le font il en celui païs?
“Ma dame, si voirement me consaut Diex, fait li mesages, or sachiés tout chertainnement que je ne quit mie k'il ait orendroit en tout l'autre remanant du monde si grant doel ne si grant plour ne si grant dementeïs com il ont orendroit tout communaument en la Petite Bretaingne.” “Diex! aïe, fait la roïne. Conment puet ce estre? Pour coi font il ore si grant dolour en cele contree con tu me fais ci entendant? Certes, ce n'est mie sans grant ocoison.” “Ha! dame, fait li harperres, il i a bien raison pour coi: et ja est mors tout nouvelement Kahedins, li fiex le roi Hoël de la Petite Bretaingne.” “Mors? fait la roïne. Est il dont mors?” “Ma dame, oïl, sans doute, fait li harperres, vraiement le saciés vous: je le vi morir a mes iex.” “Et conment morut il? fait la roïne. Fu ce de sa mort proprement u il fu ochis? Se Diex te doinst boine aventure, conte moi conment il morut, puis que tu me dis que tu le veïs morir.” “Ma dame, ce dist li harperres, je le vous conterai mout volentiers, puis k'il vous plaist que je le die.” Lors li conmence a conter de chief en chief et mot a mot tout ce k'il en avoit veü avenir et conment Kahedins avoit esté longement malades et conment il estoit sans nule faille mors au par defin pour droite destreche d'amours et conment il l'avoit veü devant la fontainne, u il li avoit tenu compaingnie trois jours entiers; et au quart jour morut, ensi con je vous ai conté. “Ma dame, fait il, tout ce vi je avenir de Kahedin.” Quant li harperres a tout son conte finé et devisé a la roïne en quel maniere et en quel guise Kahedins estoit mors et conment, il redist aprés a la roïne: “Ma dame, Kahedins, quant il vit k'il devoit morir, me bailla une chartre que il meïsmes avoit escrite de sa propre main, si me proiia pour Dieu mout durement que je le vous baillaisse en vos mains quant je seroie a vous et que bien me gardaisse que nus ne le veïst, fors que vous tant seulement, devant ce que je le vous aroie donnee. Je le vous bail: or le tenés, si gardés que il a dedens.” Dont li baille tout maintenant la chartre ens es mains. Et la roïne le prent tantost, si le desploie maintenant et le conmenche a regarder et a lire. Quant ele a la chartre leüe de chief en chief et veü ce k'il avoit dedens, ele dist a soi meïsmes tout plainnement que durement estoit Kahedins sages cevaliers et viseus, ki si sagement et si bel sot metre sa mort en escriture.
La roïne ne dist adont autre cose de la mort de Kahedin, ains s'en tint atant. Et nonpourquant, tout fust il en tel maniere qu'ele n'en desist riens, se li pesa il mout durement dedens son cuer de chou k'il estoit ensi mors pour sa folie, car ele savoit bien tout certainnement que tele aventure com ceste estoit ne porroit estre longement celee, ançois seroit seü tout plainnement que Kahedins seroit mors pour l'amour de li. Et pour ce en estoit la roïne mout courechie.
Que vous diroie je? Ceste cose ne pot tant estre celee que li rois Marc ne le seüst et tout cil de Cornuaille autresi. Bien fu conté tout plainnement par Cornuaille que Kahedins, li fix le roi Hoël de la Petite Bretaingne, estoit mors pour les amours de madame Yseut. Autresi fu il seü et raconté u roiaume de Logres et u roiaume de Loenoys. Il ne remest nus roiaumes en tout le monde u cevalier errant repairassent a celui tans u il ne fust tout plainnement conté et seü que Kahedins, li fiex le roi Hoël de la Petite Bretaingne, estoit mors sans doute pour les amours de madame la roïne Yseut de Cornuaille. Mais atant laisse ore li contes a parler de toutes ces coses, du roi March et de la roïne Yseut et de tous chiaus de Cornuaille et retourne a monsigneur Tristran, car grant piece s'en est ore teüs, pour conter conment il li avint en cele forsenerie u il estoit.
Or dist li contes que, puis que mesires Tristrans se fu partis de la damoisele ki mesagiere estoit de Palamidés et il ot si du tout perdu le sens et le memoire k'il ne savoit k'il faisoit, il conmencha esranment a desrompre les dras k'il avoit vestu, ausi com uns forsenés, si k'il aloit par mi le Marés braiant et criant, saillant et courant, tout en tel maniere conme une beste forsenee. Et se aucuns me demandoit de coi il vivoit, je diroie k'il vivoit de char crue, car toute jour prendoit cha et la les bestes par la forest et puis mengoit la car atout le cuir, et se vivoit en tel maniere. Et en tel guise trespassoit sa famine.
A celui point li avint qu'il s'acointa de pastours, ki gardoient bestes u bois. Et mout repairoit volentiers entr'aus pour ce k'il li donnoient de lour pain. Mais il li vendoient mout cierement aucune fois, car il l'aloient batant et ferant si asprement que mout estoit grant merveille conment il le soufroit. Mais pour ce ne laissoit il pas a repairier entour aus, ains i venoit toutes voies pour ce k'il li donnoient a mengier souvent.
A celui tans, pour la grant mesaise k'il soufroit de fain et de froit, de mal gesir et de toutes autres durtés que morteus hom porroit soufrir devint il si pales, si maigres, si despris, si tains et si noirchis du soleil et du halle k'il fu si cangiés durement de toutes coses k'il n'avoit adont si carnel ami en tout le monde, se il en tel point le veïst, que il le peüst mie reconnoistre et ki en nule maniere du monde peüst quidier que ce fust mesire Tristrans. Et la cose ki plus laidement le desfigura si fu que li pastour le tondirent et k'i li taignoient le vis cascun jour u d'une coulour u d'autre. Et il soufroit tout, com cil ki ne savoit k'il li faisoient, ne ja ne le seüssent tant batre que il jamais s'en revengast.
Un jour avint, a chelui tans que mesire Tristrans estoit si maumenés de toutes coses, et de sa maladie et des bergiers, ki li faisoient tout l'anui du monde, que Daguenés, li fox le roi Artu, cevauchoit parmi le Marés en la compaingnie de deus esquiers et s'aloit esbatant et soulachant par mi la forest. Et saciés que entour celui tans estoit mesire Daguenés venus en Cornuaille tout nouvelement de la maison le roi Artu pour veoir la roïne Yseut, et l'i avoient cil du roiaume de Logres envoiié par soulas et par envoiseüre. Et il li avint adont en tel maniere k'il descendi devant une fontainne pour boire et ausi firent li esquier et laissierent lour cevaus deriere aus. Li ceval, ki reposé estoient et sejourné, tout maintenant qu'il se sentirent delivré, il tournerent en fuies esranment par la forest, cachant li uns l'autre, henissant et regibant et faisant merveilles.
Chil ki a la fontainne estoient et entendoient a parler et a soulacier as paroles que Daguenés disoit ne s'em prisent garde, devant ce que lour ceval furent si eslongié k'il nes virent ne pres ne loing. Il vont tout maintenant aprés, ensi com il sorent, si em perdent du tout l'oïe et la veüe. Il les vont grant pieche querant de cha et de la, mais trouver ne les pueent, car grant pieche pooient ja estre eslongié. Tant vont en tel maniere par la forest tout troi ensamble k'il viennent tout droit sour la fontainne u li pastour estoient ki a monsigneur Tristran donnoient a mengier, ensi com je vous ai conté. Li pastour seoient adont devant la fontainne et mesire Tristrans avoec aus. Quant li vallet voient les pastours, il lour demandent maintenant: “Veïstes vous par ci passer cevaus?”
Li pastour se rioient adont mout fort de ce que mesire Tristrans avoit pris un des pastours et l'avoit jeté en la fontainne, si que petit s'en faloit k'il ne l'avoit illuec noiié. Et ce avoit il fait tout maintenant, si que li pastour en aloient encore riant entr'ax; et il estoient niche et fol, si conme vilain de bois doivent estre. Si respondent as esquiers tout en riant: “Nous ne savom riens de vos cevaus.” Li esquier, ki rire les virent, tinrent ceste cose a grant escar et a grant despit, car il quidierent adont tout certainnement que li pastor seüssent bien u lour ceval fuissent et k'il les eüssent muchiés: si lour coururent esranment sus et les conmencierent a batre mout asprement et a dire k'il lour enseignaissent lour cevaus, u il estoient tuit mort. Et mesire Daguenés li fox, ki tant estoit sages cevaliers con je vous ai ja conté par maintes fois cha ariere, quant il voit que li esquier aloient en tel maniere batant les pastours, il n'i fait onques nul autre delaiement, ains met tout maintenant la main a l'espee et court sus as pastours et lour conmence a donner les graindres caus qu'il onques puet, si k'il en navra maintenant les quatre. Et sachiés que li pastour estoient douse.
Li pastour, ki devant rioient et faisoient grant joie et grant feste de ce qu'il avoient veü faire a monsigneur Tristran, quant il se virent ensi malmener, il conmenchierent a crier et a faire un doel mout merveilleus et tournerent en fuies, ensi com il porent, li un cha et li autre la, au miex k'il porent escaper. Quant mesire Tristrans voit que li pastour aloient si grant doel demenant, tout fust il en tel maniere k'il n'eüst ne sens ne raison a celui point, com cil ki toute raison avoit perdue, si est il mout durement courechiés, selonc son sens, du doel k'il voit que li pastour aloient demenant. Quant il a grant piece regardé Daguenet, ki ensi les aloit batant et ferant, il ne puet plus cest fait soufrir, ains saut en estant esranment et court sus a Daguenet, k'il nel laisse mie pour l'espee k'il tenoit, si le prent par le cors a deus mains et le lieve contremont, ausi legierement com se ce fust uns enfes, et puis le flatist a tere si felenessement que cil est de celui caoir ausi com tous debrisiés ne il n'a tant de pooir k'il se reliet, ains gist illuec, ausi conme mors. Mesire Tristrans li taut tot maintenant l'espee k'il tenoit et puis court sus a ses esquiers et en fiert l'un si durement k'il li trenche le brach tout outre, et chil chiet maintenant a tere et se pasme de la grant dolour que il sent. Quant li autres voit celui cop, il n'est pas tres bien aseür, car il voit tout apertement que, s'il atent celui ki l'espee tient, k'il est mors sans merci trouver. Et pour ce tourne il en fuies, tant com il puet, et laisse ses compaingnons en la barate. Il ne li caut mais de nule cose, fors tant seulement qu'il puisse de ceste aventure son cors delivrer sauvement. Onques mais a nul jour de sa vie il n'ot si grant paour de morir, en lieu u il fust, com il ot adont la. Que vous diroie je? Il ot si grant paour de morir k'il s'en tourna tost fuiant, pour metre son cors a garison, et se jete des mains de monsigneur Tristran. Mesire Tristrans l'encauce mout durement, mais ataindre ne le puet mie, com cil ki n'estoit mie d'assés si legiers com il soloit estre, car assés avoit soufert mal et mesaise en la compaingnie des pastours. Il ne retourne pas a la fontainne, ains s'en vait droit a la maison d'un ermite, mout preudoume durement, ki en la forest demouroit.
Celui hermite, ausi con je vous ai dit des pastors, aloit il veoir souvent, pour ce que li preudom li donnoit a mengier du bien que Diex li avoit donné. Et ce est bien sans doute la coustume et la maniere du fol que, tout soit il ensi k'il ait du tout perdu le sens et la raison, si se traist il mout volentiers la u il troeve pitié et douçour. Mesire Tristrans s'en vait vers l'ermitage, l'espee en la main, toute nue, saillant et braiant com une beste forsenee. Li preudom estoit adont dehors son hermitage et aloit disant ses orisons devant sa maisonnete. Et quant il voit vers lui venir monsigneur Tristran, si esragié et forsené com il savoit que il estoit, et avoec tout ce il portoit en sa main l'espee toute nue, il dist a soi meïsmes k'il ne l'atendra mie. Et pour ce s'en entre il tout maintenant dedens sa maisonnete et ferme l'uis desus lui, car grant paour avoit et grant doute que chil ne le meïst a mort, s'il le tenist par aucune aventure. Mesire Tristrans, si esragiés et si forsenés com il estoit, quant il est venus devant la maison du preudoume, il demande tout maintenant a mengier et crie, tant com il puet: “Home, donne moi a mengier!” Li preudom, ki mout grant pitié en avoit, oeuvre esranment une petite fenestre et li donne du pain a plenté, car autre bien il ne li pooit donner a celui point car il ne l'avoit. Mesire Tristrans mengüe le pain, et quant il l'a mengié, il s'endort tout esranment devant l'uis au preudome. Quant li preudom voit et connoist que mesire Tristrans dormoit fermement, il desferme maintenant son huis, au plus soef k'il onques puet, et se met avant et li oste l'espee d'encoste lui, pour ce k'il em peüst mal faire a nul home k'il encontrast. Mais atant se taist ore li contes de lui et retourne a Daguenet.
Or dist li contes que, quant Daguenés ot grant piece demouré devant la fontainne, aprés ce que mesire Tristrans l'ot si malement jeté a tere con je vous ai conté, et il fu revenus en pooir et en forche, il saut tout maintenant en estant et ne regarde adont cha ne la et tourne esranment en fuies, tant com il puet, car tout adés li est il avis que chil ki si malement le flati a tere le doive encore prendre as mains. Et li esquiers a qui mesire Tristrans avoit le brach trenchié fu si durement angoussous et destrois, mais je ne sai conment ce avint k'il ne se remua onques puis d'illuec, ains morut celui jour meïsmes. Et Daguenés, si esmaiés durement et si espoentés com il estoit, con chil a qui il estoit avis k'il eüst monsigneur Tristran au dos, fui tant tout a pié k'il vint a Tyntajol. Et a tous chiaus k'il encontroit il crioit tant com il pooit: “Fuiés, fuiés! Veés ci venir le fol de la fontainne! S'il vous ataint, vous estes mort et honni!”
En tel maniere con je vous cont s'en vint Daguenés tout a pié dusques a Tyntajol. Chil ki a pié le virent venir s'en coururent tout maintenant au roi March et li dirent: “Sire, nouveles vous aportom assés merveilleuses: Daguenés, li fox cevaliers de la maison le roi Artu, s'en vient devers la forest du Marés tout a pié; et hui matin se parti de chaiens mout ricement montés en la compaingnie de deus esquiers, et or revient tous seus et tout a pié, et s'en vient afuiant tant com il puet, ausi tost con se tous li mondes le cachast a mort.” “En non Dieu, ce dist li rois March, de ce me poise mout durement. Or saciés certainnement que u roiaume de Cornuaille ne vausisse je pas que on li fesist anui ne courous, non plus que a mon cors meïsmes, pour l'amour du roi Artu, a qui il est, et pour l'amour des boins cevaliers du roiaume de Logres ki cheste part l'envoiierent par soulas et par envoiseüre. De son courous et de sa honte me poise trop durement, se on li a faite en cest païs.” La u li rois March estoit en tel maniere parlant de Daguenet, dolans et coureciés durement des nouveles que on li avoit contees, atant es vous laiens venir Daguenet, si lassé et si traveillié et si essouflé durement que a poi k'il n'estoit mors d'anui et de traveil. Et il portoit encore le fuerre de s'espee, mais s'espee n'avoit il mie, car mesire Tristrans li avoit tolue. Donc s'asiet en mi une couche, ki estoit en mi le palais, ne nul mot du monde il ne dist ne a cestui ne a cest autre, car il estoit tant traveilliés k'il n'avoit mie tant de pooir k'il peüst dire un tout seul mot.
Li rois March, ki devant lui vient et ki assés est courechiés de cest afaire, li vait demandant k'il avoit, mais il n'a pooir de respondre. Il regarde le roi, mais il ne li dist nul mot du monde, non plus que s'il fust mors. Quant il s'est reposés grant piece et il a pooir de parler, il dist au roi March, ki encore estoit devant lui: “Rois March, se tu veus faire sens et garder que maus ne te viegne, garde toi du fol de la fontainne! Car, s'il te prent par aucune aventure ausi com il fist moi, il te debrisera tous les os, ausi com il a hui fait a moi! Garde toi de lui, se tu aimmes de riens ta vie, je le te lo!” Quant li rois March entent ceste parole, pour ce k'il n'entent mie bien ce que Daguenés voloit dire, il li demande maintenant: “Mesire Daguenés, ki est li faus de la fontainne? Ice me faites entendant ki est il.” “En non Dieu, rois March, ce dist Daguenés, tu le savras bien se tu i vas. Il m'a tant fait que je n'ai menbre kil ne s'en doelle. Va la, si le porras veoir!” Li rois March ne li set tant proiier k'i li die ki li faus est de la fontainne, fors tant seulement: “Se tu vas la, tu le savras bien! Il t'aprendra bien k'il set faire!” Li rois March, ki voit que Daguenés tenoit encore le fourrel dont il avoit perdue l'espee, demande que l'espee devint. “Li faus, fait Daguenés, le me toli. Il estoit faus, et pour ce se je estoie faus ausi com il estoit, ne m'ala il pas espargnant, ains a tant fait que je m'en sent.” Li rois March ne li set tant demander de cest afaire que cil l'en sache plus a dire, fors tant seulement k'il dist a cascun ki devant lui vient: “Gardés vous de mon compaingnon, le fol de la fontainne, k'il ne vous face autresi com il a hui fait de moi.” Li rois March, ki bien voit et connoist certainnement que par Daguenet ne porroit il riens aprendre de cest afaire, se taist et le laisse illuec reposer, puis dist a ciaus ki avoec lui estoient: “Je voi bien tout apertement que par cestui ne porrom nous riens savoir de cest fait, ne mençoigne ne verité. Li esquier ki avoec lui alerent retourneront et chil nous conteront tout le fait. Autrement n'en porrom nous riens savoir, car chis n'a mie tant de sens k'il le nous die.”
A che s'atent li rois March du tout. Au soir, quant la nuis conmencha auques a aprochier, revint li esquiers ki des mains monsigneur Tristran estoit escapés, ensi con je vous ai conté. Quant il fu a la court venus et chil de laiens le sorent, il dient esranment au roi March: “Sire, li uns des esquiés ki avoec Daguenet alerent hui matin est venus. Faites le venir devant vous, s'il vous plaist, si vous contera conment Daguenés fu descevauchiés.” Dont conmande li rois que li esquiers viengne devant lui, et cil i vient tout maintenant. Li rois li demande esranment conment il avint que Daguenés avoit perdu son ceval. Et chil li conte maintenant tout le fait, si k'il ne l'en choile nul mot, et dist bien tot apertement que cil ki les pastours rescoust est sans faille uns des plus grans homes k'il veïst piecha mais. Il est si grans, ce li fu avis, k'il li sambloit bien k'il fust de l'estracion de gaians et est sans faille hom forsenés, nus et despris. “Diex! fait li rois March. Ki puet il estre?” Et uns cevaliers de Cornuaille saut avant tout esranment, ki dist au roi: “Sire, or saciés tout chertainnement que ce est Matans li Bruns, tous li graindres cevaliers ki soit orendroit en Cornuaille.” “Conment? fait li rois March. Est dont Matans li Bruns hors du sens?” “Sire, oïl sans faille, et nouvelement li est avenu, n'a mie encore trois mois entiers.” “Et conment li avint ce? fait li rois. Car Matan le Brun connissoie je bien, et bien savoie tout vraiement que en toute Cornuaille n'avoit un plus fort cevalier de lui. Et quant cele mesqueance li est avenue que vous chi me contés, or sachiés que mout m'en poise durement. Mais pour Dieu, contés moi conment ce li avint, se vous le savés.” “Sire, volentiers, fait li cevaliers, puis que vous le volés savoir.
Vous souvient il ore de la damoisele que li cevaliers ki portoit l'escu noir o le lyon blanc amena en vostre court, cele damoisele que vous veïstes ki a merveilles faisoit a prisier de biauté? Et quant il fu venus devant vous a Norhaut, armés de toutes armes, un jour que vous seiés a vostre disner, il dist que s'il avoit laiens cevalier ki vausist jouster, il en estoit tous apareilliés. Et encore fist il un greigneur avantage, car il dist, voiant toute vostre court, tout plainnement, que s'il en i avoit nul ki abatre le peüst, il li quiteroit sa damoisele, ki tant estoit bele, con vous meïsmes le poés encore recorder. Tout li cevalier de vostre court se tinrent coi a chelui point, k'il n'en i ot nul ki la jouste en vausist emprendre sour lui, fors seulement Matans li Bruns. Cil emprist la jouste sour soi et jousta au cevalier et l'abati, si gaaingna en tel maniere la damoisele et s'en ala atout li en son païs. Li cevaliers aventurous se parti puis de vostre ostel honteus et vergoingneus si durement k'il ne prist congié a vous ne a nul autre home de vostre hostel.” “En non Dieu, fait li rois March, de tout çou me souvient il mout bien, car je le vi et bien l'ai encore en ramenbrance: il m'est avis tot visaument que je le voie orendroit. Mais or me dites: Matans li Bruns, conment devint il foursenés?” “Sire, fait li chevaliers, ce vous dirai je bien, puis que savoir le volés. Matans li Bruns, ensi con je vous ai dit, s'en ala en son païs et enmena la damoisele et le tint avoec lui. Et tant l'ama puis par la grant biauté k'il veoit en li k'il ne l'amoit mie granment mains que soi meïsmes.
A l'entree de mai avint en tel maniere k'il cevauchoit parmi le Marés si priveement k'il n'avoit adont en sa compaingnie fors que moi tant seulement et la damoisele k'il amoit tant. Lors nous avint que nous encontrasmes un cevalier aventurous de la maison le roi Artu, ki menoit en sa compaingnie un esquier tant seulement. Et estoit cil apelés Gaheriés. Tout maintenant que cil Gaheriés vit la damoisele, il dist k'il le voloit avoir, si nous courut sus et abati tout premierement Matan le Brun, si felenessement que je ne vi onques un cevalier plus cruelment abatre, aprés m'abati autresi: si fumes ambedoi si cruelment abatu que li uns ne li autres n'ot pooir qu'il se remuast de tere d'une grant piece. Li cevaliers ki Gaheriés estoit apelés prist maintenant la damoisele et s'en ala atout li c'onques puis ne veïsmes la damoisele ne le cevalier.
Matans li Bruns, ki bien se tenoit pour meilleur cevalier et pour le plus fort ki fust de Cornuaille nés, quant il vit k'il avoit ensi esté desconfis entre lui et moi par un seul cevalier estrange et qu'il avoit ensi perdu sa damoisele k'il amoit plus que soi meïsmes, il em prist un si grant doel sour lui k'il fu bien .IIII. jours et plus c'onques ne vaut ne boire ne mengier. Au daerain li vint une maladie mout merveilleuse, et en cele maladie perdi il le sens et le memoire, si k'il devint tous foursenés. Et saciés, sire, tout chertainnement que encore li dure cele forsenerie ki pour tele ocoison li avint com je vous ai conté.” “Or oi merveilles, se Diex me saut, fait li rois March, toute la greigneur que je piecha mais oïsse. Se Diex me doinst boine aventure, il m'estoit bien avis que Matans li Bruns estoit sages cevaliers durement et amesurés de toutes coses, si que je ne quidaisse en nule maniere du monde k'il foloiast si estrangement pour tele ocoison com il a foloié. De sa mesqueance, se Diex me saut, vous di je bien k'il me poise mout durement, car sans faille il estoit uns des miudres cevaliers de toute Cornuaille et uns de chiaus en qui je me fiasse au grant besoing. Et pour la grant bonté que je savoie en lui le ferai je cerquier et querre parmi le Marés, tant k'il sera trouvés se on puet; si le ferai puis amener a Tyntajol et medecyner de cele maladie.” Atant laisse li rois le parlement de ceste aventure. Il li poise mout durement de ce ki a Daguenet estoit avenu, plus pour l'amour le roi Artu que pour l'amour de Daguenet. Mais atant se taist ore li contes du roi March et retourne a monsigneur Tristran.
En tel maniere, ce dist li contes, avint a monsigneur Tristran de cele aventure de Daguenet tant com il fu en sa forsenerie. Li pastour, ki avoient veü apertement quel secours et quele aïde il avoient eüe de lui, tinrent ceste cose a grant merveille et l'apelerent puis plus volentiers entour aus k'il ne faisoient devant et plus volentiers li donnoient a mengier et mains li firent puis de mal. Une autre aventure avint a monsigneur Tristran en cele maladie meïsmement, ki ne fait pas a oublier, anchois le doit on bien ramentevoir en son conte, car assés fu merveilleuse: et fu cele aventure tele conme vous orrés.
En la forest du Marés avoit une montaingne grans et merveilleuse, u il avoit desus fermé un castel mout anchien. Bien avoit .CC. ans u plus k'il avoit esté fermés; ne en cel castel n'avoit li rois March que conmander, car uns gaians en estoit sires, ki de si grant force estoit et de si grant pooir que nus cevaliers ne s'osoit embatre pres du castel, tant estoit li gaians redoutés merveilleusement. Mesire Tristrans meïsmes, tant com il fu en son sens, i vaut par maintes fois aler pour combatre soi encontre le gaiant, car trop avoit grant volenté de combatre soi a lui et d'esprouver soi encontre lui. Mais la roïne Yseut, ki maintes fois avoit oï parler de le grant force du gaiant, li avoit tout adés desfendu et bien li avoit dit apertement que tout vraiement seüst il que, s'il i aloit encontre sa desfense, vainquist u ne vainquist, que jamais, a nul jour qu'ele vesquist, a lui ne parleroit pour nule aventure du monde. Mesire Tristrans, ki en nule maniere n'alast encontre le conmandement de sa dame, tout fust il ensi k'il eüst mout grant volenté d'esprouver soi encontre le gaiant, si s'en estoit il tenus toutes voies, com cil ki sa dame ne courechast mie volentiers.
Un petit aprés l'aventure de Daguenet avint que li gaians, je ne sai par quele aventure, oï dire que mesire Tristrans estoit hors de Cornuaille, l'oume mortel en tout le monde que il plus durement redoutoit. Il eüst ja fait maint grant damage en Cornuaille et maint home mort et ocis, se ne fust pour la grant paour et pour la grant doutance k'il avoit de monsigneur Tristran. Toute la male amour et la male volenté k'il avoit au roi Marc et a ciaus de Cornuaille avoit il laissie a moustrer pour ce k'il ne se vausist combatre en nule maniere du monde a monsigneur Tristran, car il avoit tout adés oï conter si grant merveille de sa prouece as uns et as autres k'il ne li estoit pas avis k'il peüst encontre lui durer a bataille, s'il en venist a l'esprueve. Et ce estoit une cose pour coi il avoit mout longement demouré en la montaingne sans descendre, car il avoit toutes voies paour de monsigneur Tristran encontrer en aucune maniere.
Quant li gaians oï dire et conter que mesire Tristrans estoit mors sans doute, et s'il n'estoit mors, si s'en estoit il partis de Cornuaille a tous jours mais, il dist tout maintenant a soi meïsmes, com chil ki durement estoit liés et joians de ches nouveles, que des ore mais puet il aler tout seürement par mi le Marés. Ja pour nul home de Cornuaille, nel laisseroit. Or estoit il mestiers sans doute k'il vengast la mort de son pere que li Cornualois avoient jadis ocis. Et voirs estoit sans faille que cil de Cornuaille avoient ochis son pere devant la porte de Tyntajol, a celui point que li rois March avoit esté courounés de Cornuaille. Li gaians, ki Taulas de la Montaingne estoit apelés, conmencha a aler par le Marés, quant il oï dire, ensi con je vous ai dit, que mesire Tristrans n'estoit pas en Cornuaille, et il conmencha a faire mout grant damage des cevaliers de Cornuaille, quant il les trouvoit et encontroit.
Un jour le porta aventure devant la fontainne u li pastour demouroient, et mesire Tristrans estoit adonc avoec aus. Li gaians s'asist devant les pastours, com cil ki un petit estoit traveilliés de l'aler k'il avoit le jour fait. Li pastour, kil ne le connissoient pas, n'orent nule paour de lui, anchois le recuellirent mout belement et li offrirent a donner de lour pain. Mais il n'en vaut point prendre et dist k'il n'avoit nule volenté de mengier. La u li gaians se seoit en tel maniere avoec les pastours et il lour aloit demandant nouveles u il porroit plus trouver des cevaliers le roi March, et chil li disoient: “Certes, sire, nous ne savom, car a ceste fontainne ne viennent mie mout souvent chevalier.” La u li gaians tenoit parlement as pastours en tel maniere con je vous cont et il lour avoit ja demandé qui chil hom foursenés estoit, ne il ne l'en savoient a dire nule certainneté, fors tant k'il li disoient que forsenés estoit il voirement et que aventure l'avoit entr'aus aporté et que il demouroit volentiers avoec aus pour ce que a mengier li donnoient, endementiers k'il aloient ensi parlant entr'aus, atant es vous vers la fontainne venir un cevalier, ki estoit de la maison le roi March et avoit cil cevaliers en sa compaingnie une mout bele damoisele. Li cevaliers estoit mout bien montés, et la damoisele autresi sour un palefroi bel et cointe. Et sachiés que li cevaliers n'avoit avoec lui de toutes armes fors que s'espee tant seulement. Tout maintenant que li gaians voit le cevalier venir vers la fontainne, il se tapist encontre un arbre, pour ce que li cevaliers nel veïst par aucune aventure; car sans faille, se li cevaliers le perceüst, il n'i atendist ne dame ne damoisele, ains s'enfuist tout maintenant.
Quant li cevaliers est venus dusques a la fontainne, il salue les pastours, et chil se drecent maintenant encontre lui et li rendent son salut. Dont descent esranment et puis descent sa damoisele, et s'en vait droit a la fontainne pour boire. Quant li gaians voit que li cevaliers est a pié et un poi loing de son ceval, si que bien le puet prendre des ore mais avant k'il fust a son cheval venus, il saut esranment en estant et passe deus grans pas, et au tierch jete les mains et prent le cevalier par le brach; puis le jete maintenant desous lui et li dist: “Certes, vous estes mors, dans cevaliers! Vostre cevalier de Cornuaille mirent mon pere a mort; et je vous metrai tout autresi a la mort, se je onques puis.” Li cevaliers s'aperchoit tout maintenant que ce est Taulas de la Montaingne, ki entre ses mains le tient. Dont jete un cri mout angousseus et dist a haute vois, tant com il puet: “Ha! sire Diex, aïe, aïe!” Quant la damoisele voit que li gaians tient en tel maniere le cevalier desous lui, ele est si durement esperdue qu'ele ne set qu'ele doie faire ne ele n'a mie tant de sens qu'ele montece sour son palefroi et s'en voist. Ele le peüst faire tout par loisir s'ele l'eüst en ramenbrance, mais ele ne le fait pas, ains s'enfuit par mi la forest tout a pié, tant com ele puet trover voie.
A chelui point que li gaians tenoit en tel maniere le cevalier desous lui estoit mesire Tristrans devant la fontainne. Li pastour, ki mie ne connissoient que ce fust li gaians, plouroient mout tenrement et li voloient rescourre le cevalier, mais il ne pooient. Et li uns des pastours, ki bien savoit chertainnement que mesire Tristrans estoit de trop grant forche, car bien l'avoient ja esprouvé par plusieurs fois, quant il voit que li gaians metoit en tel maniere a mort le cevalier, il dist a monsigneur Tristran tout em plourant: “Maleürous, que fais tu chi? Pour coi n'aïdes tu a cel cevalier la que tu vois que cil diables ocist?” Quant mesire Tristrans entent le pastour ki teus paroles li disoit, il a adonc bien tant de sens k'i li respont: “Conment, fait il, le porroie je aidier? Je n'ai ne baston ne espee. As mains ne li poroie je mal faire, car trop est grans!” Et li uns des pastours court maintenant a l'espee du cevalier, si le baille a monsigneur Tristran, si li dist: “Or tost! Ferés le droit par mi la teste, tant com vous porrés!” “Et tu, fait mesire Tristrans, pour coi ne le fiers? Pour coi le me conmandes tu a ferir?” “Pour ce, fait li bergiers, que je n'aroie pooir ne forche de lui metre a mort. Mais tu l'aras maintenant mort, a ce que tu es plus fors de moi.” Mesire Tristrans prent maintenant l'epee et, quant il le tient, il dist autre fois au pastour: “Que veus tu que je face de ceste espee?” “Fiers cel diable, fait li bregiers, par mi la teste, tant com tu porras!” Mesire Tristrans saut esranment avant et s'adrece vers le gaiant, tant com il puet, l'espee entesee, et l'en fiert si durement k'il li fait la teste voler par tere. Au cevalier meïsmement, ki desous le gaiant estoit, eüst il la teste caupee, mais li pastour li escrient k'il ne l'ochie pas. Et il le laisse adonc atant, que riens ne li mesfait.
Quant li cevaliers voit que li gaians est ochis, il saut sus mout vistement et merchie mout durement les pastours de ceste grant bonté k'il li avoient faite a cestui point, si lour demande ki cil est par qui il avoit esté delivrés.” “Certes, sire, ce dient li pastour, nous ne savom ki il est, fors tant seulement que c'est uns hom forsenés, ensi com vous poés veoir.” “Et conment vint il entre vous? fait li cevaliers.” “Certes, font il, nous ne savom fors tant que aventure l'i aporta; ne onques, puis que il premierement i vint, ne se departi d'entre nous pour ce que nous li donom a mengier.” “Diex merchi! fait li chevaliers. Si ne vint onques puis home ceste part ki reconnoistre le peüst?” “Sire, non, pour voir le sachiés.” Dont vient li cevaliers a monsigneur Tristran et li dist: “Amis, fait il, se vous avoec moi vous en volés venir, je vous ferai bien et hounour et aaise de quanques je porai.” “Alés vous ent, ce dist mesire Tristrans, se vous m'en creés, se vous ne volés avoir par mi la teste de ceste espee que je tieng! Or tost, alés vous ent de ci et n'i arestés plus!”
Quant li cevaliers entent ceste parole, il n'est pas tres bien aseür, car il set tout vraiement que, se chil le fiert de l'espee un tout seul caup, k'il est alés; et pour ce se trait il ariere, car il n'oseroit son caup atendre. Dont parole as pastours et dist: “Porriés vous, fait il, tant faire entre vous que vous peüssiés cest home mener dusc'a un mien rechet, ki pres de chi est? Trop volentiers metroie painne et cure de lui tourner a garison se je pooie, car il m'est avis que s'il venoit a repos tost poroit garir.” Lors dient li pastour a monsigneur Tristran: “Veus tu aler avoec cest cevalier, ki te fera bien et te donra assés a mengier?” Et il respont adont: “Je ne voel pas laissier le Marés.” Itant dist il adonc, et non plus mais. Toutes voies tient il l'espee a .II. mains et dist que, s'il ne s'en vait, k'il li donra mauvais paiement. Quant li chevaliers entent ceste parole, il n'est pas tres bien aseür, car bien connoist certainnement que chil est faus et si esragiés que, se la forsenerie li monte un petit en la teste, il l'ara mort tout maintenant. Et pour ce le laisse il atant, si vait a la teste du gaiant et le prent. Et li pastour li demandent adonc: “Sire, que volés vous faire de ceste teste?” “Conment? ce dist li cevaliers. Dont ne savés vous ki chil estoit ki desous lui me tenoit et me voloit ochire?” “Certes, sire, dient li pastour, voirement ne savom nous ki il estoit.” “Or sachiés, fait il, vraiement que ce estoit Taulas de la Montaingne, li gaians ki a tans preudoumes a ja fait tans anuis et tans contraires en Cornuaille. Chis fais ki de lui est avenus est tant merveilleus durement que tout chil de Cornuaille ki parler en orront le tenront a la greigneur merveille du monde et a la greigneur boine aventure. Cornuaille est orendroit jetee de dolour et de caitiveté! Et pour ce que li rois March ne me querroit mie de cestui fait sans droites enseignes pour ce que trop est merveilleus, li voel je porter la teste du gaiant pour ce k'il m'en croie adont tout plainnement de ce que je li dirai.” Lors vait tant querant son ceval decha et dela k'il le trueve et sa damoisele autresi et le palefroi de la damoisele.
Dont montent et se partent tout maintenant des pastours et de monsigneur Tristran, si emporte li cevaliers avoec lui la teste du gaiant. Quant il se sont mis a la voie, et la damoisele, ki encore trambloit toute de la paour qu'ele avoit eüe, li conmence adont a demander par quele aventure il estoit escapés des mains au gaiant, car de ce se recordoit ele bien qu'ele l'avoit veü desous le gaiant. “Si voirement m'aït Dieus, damoisele, fait li cevaliers, je sui escapés par le plus grant aventure ki onques mais avenist a cevalier. Et se je n'emportaisse si boines enseignes conme je enport, je n'en fuisse creüs de nul home mortel.” Lors li conmence a conter en quel maniere il estoit escapés par un hom forsené. Et pour ce que la damoisele l'en creüst miex, il li moustre la teste du gaiant. Et cele se conmence adonc a seignier de la merveille qu'ele en a et dist que voirement a ce esté une des plus merveilleuses aventures ki onques mais avenist a cevalier: bien li a Diex aidié merveilleusement.
En ches paroles cevauche tant li chevaliers k'il vient a Tyntajol et s'en vient droit devant le roi March, ki en son palais estoit et conseilloit a celui point a un cevalier de Cornuaille ki assés estoit ses privés. Li cevaliers s'en vient tout droit a lui grant pas ne ne laisse pas a venir avant pour çou s'il conseilloit, si li dist adont: “Rois March, fait il, entent a moi!” Li rois se tourne adont devers le cevalier et li dist: “Que vous plaist, sire chevaliers? Que volés dire?” “Rois March, fait il, or saces tout certainnement que je t'aport les plus estranges nouveles ki onques avenissent a ton tans u roiaume de Cornuaille!” “En non Dieu, fait li rois, se ceste est la plus estrange aventure ki soit avenue a mon tans u roiaume de Cornuaille, ele est trop durement estrange, car mainte estrange aventure i est avenue, puis que je fui premierement courounés. Et puis qu'ele est tant estrange com vous dites, contés moi quele ele est, car je le voeil savoir.” “Rois March, fait li cevaliers, oïs tu onques parler de Taulas de la Montaingne, le merveilleus gaiant ki tant a fait de mal en Cornuaille?” “Oïl voir, fait li rois. Je en ai maintes fois plus oï parler que je ne vausisse. Encore n'a pas un mois entier k'il ochist deus de mes cevaliers, teus preudomes que je mout amoie et prisoie, dont il me poise mout cierement et pesera toutes les fois k'il m'en souvenra mais.” “Rois March, ce dist li cevaliers, or saces tout certainnement que, s'il onques te fist damage, tu en es orendroit si bien vengiés que nus hom ne porroit miex estre vengiés de son anemi.” “Conment? fait li rois March. Ki m'en a donc vengié de si fort homme et de si poissant com estoit Taulas de la Montaingne?” “Sire, fait li cevaliers, or sachiés tout certainnement qu'il en est hui avenue toute la greigneur merveille ki onques mais avenist d'oume. Et je sai bien vraiement que pour mon dire ne m'en creïssiés vous pas, se je n'en aportaisse si vraies enseignes. Mais les enseignes que je vous en aport vous en feront chertain.”
Lors li conmence a conter conment il cevauchoit par mi le Marés et tant que aventure le porta a la fontainne u li pastour estoient, puis li conte conment il descendi illuec et i trouva le gaiant. Aprés li conte mot a mot conment li hom forsenés le delivra des mains au gaiant et conment il caupa au gaiant la teste. “Et pour ce, sire, que vous de cestui fait n'eüssiés doutance, aportai je avoec moi la teste du gaiant.” Lors la fait aporter devant le roi. Et saciés qu'ele fu laiens bien regardee a grant merveille, car ele avoit plus de gros que deus autres testes; ne ce n'estoit mie merveille car Taulas de la Montaingne estoit si desmesureement grans que on ne trouvast pas a celui point en tout le monde un si grant cevalier com il estoit. Li rois demande adonc au cevalier: “Savés vous ki est cil hom foursenés ki vous delivra du gaiant en tel maniere com vous contés?” “Certes, sire, fait il, je ne sai ki il est ne li pastour meïsmement avoec qui il demoure de jour et de nuit n'en sevent riens.” “Or me dites, fait li rois. Et conneüstes vous onques Matan le Brun?” “Certes, sire, fait il, je nel connui mie tres bien et nonpourquant assés en ai oï parler.” “Et quidiés vous, fait li rois, que chis hom forsenés peüst estre Matans li Bruns?” “Sire, certes, je ne sai, fors tant k'il m'est bien avis que cis hom ki est forsenés est auques du corsage Matan le Brun et de la grandour, selonc ce que je ai oï conter a plusors, et par aventure tout ce reporroit bien estre.” “En non Dieu, ce dist li rois March, il n'a mie encore granment de tans que chil hom forsenés dont vous m'alés ichi parlant refist un autre fait dont la parole vint devant moi, autresi com ceste i est orendroit venue. Or est mestiers que je sace ki il est. Mout me pesera durement se je nel fais avoec nous revenir a Tyntajol et retourner a garison, se jamais doit garir pour nule aventure du monde.”
Li rois fist pendre la teste au gaiant a un grant fust en mi la chité de Tyntajol, pour ce que li un et li autre le veïssent tout plainnement et pour ce k'il seüssent certainnement com boine aventure et com boin eür Nostre Sires avoit envoiié en Cornuaille quant il avoit soufferte la mort du gaiant. Si disent li pluisour de Cornuaille, quant il sorent ceste queance, que graindre boine aventure n'estoit pas keüe ne avenue en Cornuaille celui jour que li Morhaus d'Yrlande fu ocis et Cornuaille fu delivree du servage ki devant i estoit com orendroit i estoit avenue par la mort de celui gaiant. Car, s'il eüst longement vescu, puis k'il savoit que mesire Tristrans s'estoit partis de Cornuaille, il meïst encore toute Cornuaille a dolour et a male aventure. Mout tinrent sans faille li Cornualois grant parlement de ceste aventure. Li un dient sans doute que Matans li Bruns a fait cest fait et li autre dient que non a, car, s'il fust ausi bien en son delivre pooir com il fu, onques ne le peüst il mie faire. Ensi en tiennent lour parlement li un et li autre, mais atant laisse ore li contes a parler de ceste aventure et retourne sour un autre fait.
Aprés ceste aventure que je vous ai contee devise li contes k'il ne demoura pas granment quant li rois March ala un jour cachier en la forest du Moirois a grant compaingnie de barons et de cevaliers. Si acuelli cele matinee un cherf mout isnel et mout legier, et pour ce k'il estoit miex montés que nus de ses compaingnons, les passa il tous et emprist du tout la cache sour lui, si que il veoit le cerf tous seus et li autre remisent ariere, com chil ki ataindre ne le porent car il n'estoient pas si bien monté com il estoit. Li rois March les a si eslongiés em petit d'eure que il n'en set vent ne voie, ne il n'en ot nul. Li chers, ki mout estoit isniaus durement, s'en vait devant et li chien aprés et li rois le sieut toutes voies, mais ce n'est mie mout de loing. Et nonpourquant au daerrain le couvient il remanoir assés de loing, car ses chevaus ne puet souffrir les grans esclos. En tel maniere avint celui jour au roi March, car il perdi du tout sa cace, ki devant lui aloit, et tous ses compaingnons, ki aprés lui venoient autresi: il ne set que si compaingnon sont devenu ne quel part sa cace est alee. Lors li avint en tel maniere k'il trouva un estroit sentier, ki n'estoit mie granment batus pour ce que petit i repairoient de gent. Et la u il aloit cevauchant en tel maniere, pensant toutes voies a sa cache k'il avoit perdue et a ses compaingnons autresi, il li avint adonc que aventure l'aporta droit sour la fontainne u mesire Tristrans soloit repairier avoec les pastours. Mesire Tristrans sans faille estoit adonc a la fontainne et li pastor autresi. Mesire Tristrans dormoit a celui point, si laide creature, si vilainne, si nue cose et si desprise que nus ne le veïst adonc ki pitié n'en deüst avoir.
Quant li rois March voit les pastours ki sour la fontainne demouroient, il tourne maintenant cele part pour savoir s'il li saroient a dire aucune nouvele de sa cace. Et d'autre part il a grant talent d'aler vers la fontainne, car il se vaurra illuec reposer aucun poi, pour ce que caus estoit et tressués et traveilliés durement et avoit mout grant talent de boire. Quant li pastor le voient venir vers aus, il li viennent au devant et le saluent et li tiennent son estrier tant k'il est descendus. Quant il est descendus, il vait tout maintenant boire pour estanchier son soif; et quant il a beü et il voit monsigneur Tristran, ki delés la fontainne se dormoit, il le conmence mout durement a regarder, pour ce k'il le voit grant et nu et despris, maigre et pale et noir et taint du soleil et hallé. Et il estoit adont sans faille si durement cangiés de toutes coses que li rois March, ki tout apertement le voit et ki le regarde mout visaument, nel reconnoist ne poi ne grant; ne ce n'est pas trop grant merveille: il n'avoit home a celui point en Cornuaille si sage ne si pourveant ki adonc le reconneüst, tant le peüst aviser. Li rois March demande as pastours: “Ki est chis hom ki ci se dort?” Et il respondent: “Sire, ce est uns hom forsenés, ki entre nous repaire. Nous ne savom sans faille dont il vint, mais onques puis k'il vint entre nous, il ne nous laissa se petit non. Et saciés, sire, que, puis que il vint entre nous, a il faite mainte merveille, que, se li rois March le savoit ausi bien con nous le savom, il le tenroit a grant merveille et a trop estrange cose.” “Or me dites, ce dist li rois; et que a il fait que on doit tenir a merveille?” “Sire, en non Dieu, il ochist Taulas de la Montaingne, le greigneur anemi que li rois March eüst en toute Cornuaille, voire certes en tout le monde. Se chil Taulas eüst vescu longement, a ce k'il avoit enconmenchié, il meïst encore a destrusion le roi March et toute Cornuaille.” Quant li rois March entent ceste parole, tout maintenant li souvient de ce que li cevaliers li avoit dit a Tyntajol et reconnoist adonc tout plainnement que ce est chil sans faille ki Daguenet et sa compaingnie en cacha si vilainnement, com li contes a devisé cha arriere. Lors le conmenche li rois mout durement a regarder pour savoir se ce fust Matans li Bruns par aventure. Quant il l'a grant pieche avisé, il reconnoist adont tout certainnement que ce n'est mie Matans li Bruns. Assés le regarde et avise, mais reconnoistre ne le puet en nule maniere du monde, dont il li poise mout durement.
Quant li rois March voit k'il nel reconnistra mie, il s'asiet entre les pastours pour soi reposer aucun poi et pour soi soulagier as pastours de parole, si lour conmenche adont a demander: “Or me dites, signeur enfant; de Tristran, le neveu le roi March de Cornuaille, savés ent vous nule nouvele? Ja vait on disant dedens Tyntajol tout plainnement que Tristrans est dedens le Marés ne encore ne s'en est partis. Savés vous riens de ceste cose?” “Certes, sire cevaliers, ce dient li pastour, mesire Tristrans n'est pas u Marés, ce set on tout certainnement, ains est sans faille u roiaume de Logres: avant ier le nous dist uns chevaliers aventurous, ki du roiaume de Logres venoit. Et certes, s'il est ensi que mesire Tristrans se soit partis du roiaume de Cornuaille, bien se puet li rois March tenir pour fol et pour niche, selonc ce que tout dient communaument, li privé cevalier et li estrange, car il dient bien que, tant que mesire Tristrans demouroit en Cornuaille, tant estoit Cornuaille asseüree de tous houmes et de tous princes, car il n'avoit en tout le monde si poissant prince ne si hardi qui osast Cornuaille asaillir, tant com il i seüst le cors de monsigneur Tristran tant seulement. Ore donc, puis que mesire Tristrans est hors de Cornuaille, ele ne puet mais estre redoutee de voisin qu'ele ait ne d'estrange. Pour coi il dient tout apertement que mar se parti onques mesire Tristrans de Cornuaille pour Cornualois, car Cornuaille en tournera au daerrain a honte et a deshounour.” “Or me dites, fait li rois; et que vont disant li cevalier estrange du roi March et quel parlement en tiennent il?” “Si m'aït Diex, sire, fait li uns des bregiers, il n'en dient se mal non. Et dient que li rois est anieus et fel et traïtres et desloiaus. Et encore dient il plus, car il dient tout chertainnement que, se mesire Tristrans se voloit un poi traveillier et acointier soi des compaingnons de la Table Reonde, ausi com font li boin cevalier, il porroit par fine forche cachier le roi Marc hors de Cornuaille, que ja ne se poroit desfendre encontre lui ne encontre ses amis.” “Or me dites, fait li rois; de Tristran et de la roïne Yseut que dient il?” “Si m'aït Diex, fait li bregiers, or me samblés vous bien enfes, ki teus paroles m'alés demandant! Le fait de monsigneur Tristran et de la roïne est bien seü chertainnement par tout le monde, et li rois March meïsmement le set bien; si fait grant sens quant il n'en fait mie trop grant samblant, car, se il samblant en moustroit, il i porroit plus tost perdre que il n'i porroit gaaingnier.” Quant li rois entent ceste parole, il est si durement esbahis k'il ne set k'il doie dire: il se tient une grant pieche sans dire nul mot du monde. Il pense mout durement et ne fait mie si grant samblant k'il soit courechiés com li cuers li dist.
A chief de piece prent li rois son cor et le sonne au plus fort k'il puet, pour ce que, s'il avenist par aucune aventure que si houme fuissent pres de lui, k'il l'oïssent et k'il venissent a lui. Quant mesire Tristrans, ki delés la fontainne se dormoit en tel maniere con je vous ai conté, ot la vois du cor et le son, il saut sus tout maintenant mout durement esfreés et conmenche a crier, tant com il puet, ensi com a bouche li vient: “Or tost, Hudenc! Pren le moi! Pren le moi!” Quant li rois March ot parler de Hudench, tout maintenant li souvient de monsigneur Tristran. Il conmenche monsigneur Tristran mout tres durement a regarder, mais il nel reconnoist de riens car trop malement estoit cangiés. Et ce ki plus li faisoit encore desconnoistre, si estoit de ce k'il avoit encore le vis tout taint de carbons et de cendre, si k'il estoit teus apareilliés que nus sans faille ne le peüst adonc reconnoistre por monsigneur Tristran. Li pastour, ki bien avoient acoustumé de lui faire mal et anui souventes fois, quant il le voient esveillié et il entendent k'il aloit criant en maniere de veneour, il le conmenchent tout maintenant a bouter et a ferir trop malement et a faire lui assés mal et anui. Que vous diroie je? Tant li font mal et anui k'il se conmenche a courechier, et adont li vont il pis faisant, si le mainnent tant par anui ferant et boutant k'il prent une de lour machueles et lour court sus, si forsenés com il estoit, si en mahaigne maintenant les .IIII. en tel maniere k'il remainnent en mi la place, ausi conme mort, ne n'ont mie tant de pooir ne de force k'il se puissent relever. Quant li autre voient lor compaingnons ensi mahaingniés, il s'enfuient tout maintenant ensi com il pueent, com cil ki ne vausissent mie volentiers que mesire Tristrans les tenist as mains, puis k'il virent k'il estoit entrés en sa forsenerie.
Que vous diroie je? Il s'enfuirent tout maintenant li uns cha et li autres la et li laissent du tout la plache, car avoec lui avoient il hui mais mauvais estre et mauvais demourer, ce voient il bien tout clerement. Quant li rois March se voit seul a seul demouré avoec cel home forsené, ki assés tost l'aroit feru se sa rage l'amenoit a ce, ne li rois n'estoit mie tant armés que chil ne le peüst tost adamagier s'il vausist et il l'atainsist, or sachiés k'il n'est mie adonc trop aseür, a ce k'il n'avoit a celui point avoec lui de toutes armes fors que s'espee tant seulement. Li rois March vait monsigneur Tristran regardant mout durement espoentés, car il le voit tant eslongié de tous sens que pour l'espee que li rois portoit ne le laisast il pas a asaillir, se la folie li montast en la teste.
Toutes voies demeure li rois illuec et regarde que cil vaura faire. Et la u il regardoit illuec en tel maniere et il disoit a soi meïsmes tout plainnement que, se chis faus venoit vers lui, il le ferroit tout maintenant de s'espee, atant es vous Audret venir cele part, ki bien avoit en sa compaingnie dusques a dis, que cevaliers que vallés. Et il estoit si droit venus cele part pour ce k'il avoit oï le son du cor, et cascuns d'aus quidoit sans doute que li rois eüst son cerf pris, pour ce k'il avoit corné de prise. Quant il sont venu a la fontainne et il voient le roi descendu, il descendent tout maintenant et li demandent k'il avoit fait de ses chiens. Et il respont k'il a perdu et ses ciens et le cherf: “Je ne sai, fait il, que tout est devenu, car de mes chiens ne puis je riens oïr ne abai ne glatissement et pour ce descendi je a ceste fontainne, tout maintenant que aventure m'i ot aporté, car mout estoie durement lassés et traveilliés quant je i vins.”
Et il conmenchent adonc a regarder les bregiers que mesire Tristrans avoit abatus illuec devant la fontainne et ki encore gisoient illuec ausi conme mort, et bien croi que de ches caus morurent il tout. Dont demanderent au roi ki a che fait de ces pastours, et li rois lour moustre monsigneur Tristran, ki encore tenoit la machuele, et dist: “Chil hom forsenés les a en tel maniere apareilliés”, si lour devise pour coi. “Et je meïsmes, se Diex me consaut, fait il, n'estoie pas orendroit tres bien aseür quant vous venistes ceste part; car, a che que je connois vraiement k'il est de trop grant force plains et que je voi apertement k'il est hors du sens, je sai bien k'il li cauroit mout petit de moi ochire u d'un autre preudome, se la volentés l'en venoit.” Et il conmenchent maintenant a rire, quant il entendent cheste parole, car bien connoissent que li rois disoit auques verité. Et Audret dist adont au roi: “Sire, se Diex me consaut, je vauroie k'il s'en venist avoeuc nous a Tyntajol: assés nous porriom deduire de ses folies, puis k'il avroit desgarnies les mains. Si m'aït Diex, fait li rois, je vauroie bien k'il i venist, si k'il fust desgarnis de cele machuele qu'il porte si k'il n'em peüst a nului mal faire.” Et li autre dient k'il l'i menront, s'il onques pueent en nule maniere. Lors conmencent entr'aus a corner pour lour ciens faire revenir, car li rois March dist k'il vaura illuec demourer dusc'au soir. Que vous diroie je? Li rois March demoura tout le jour a chele fontainne a grant compaingnie de cevaliers et de vallés. Au soir, quant il dut anuitier, il se remist au cemin pour retourner a Tyntajol. Mesire Tristrans i vint mout volentiers, mais ne vous sai a dire dont cele volentés li vint.
En tel habit con je vous cont, si maigres, si caitis, si las et si cangiés de toutes coses que nus du monde, tant eüst esté ses amis, ne le reconneüst adonc pour monsigneur Tristran, s'en vient mesire Tristrans a Tyntajol en la court le roi March son oncle. Il est entre ses anemis, mais nus nel reconnoist de riens. Seürement i puet demourer, car, ja tant com il soit en tel habit et si desghisés de toutes coses com il estoit, il n'i ara sage ne fol ki pour monsigneur Tristran le reconnoisse. Chil de Tyntajol le voient au soir et au matin, mais nus nel reconnoist pour monsigneur Tristran. Cascuns le fiert, cascuns le boute, li uns l'empaint, l'autres le bat. Assés li font desconneües et coses que il ne deüssent. Il le cachent aval la vile et vont criant aprés lui: “Veés le fol! Veés le fol!” Et quant il ont tant crié cha et la et lui demené k'il ne puet mais en avant, il s'en rafuit droit au roi March et entre en la court, pour ce que la estoit mains batus qu'en nul autre lieu u il fust.
Quant li rois March, ki trop volentiers se juoit de ses folies et aprés savoit con grant force il avoit en lui, voit que cascuns l'encauce en tel maniere, il ne le veut mie souffrir que on li face trop grant felonnie ne trop grant cruauté devant lui. En tel guise con je vous cont estoit mesire Tristrans en la court le roi March son oncle, de jour et de nuit, que nus ne le reconnissoit ne ja n'i fust reconeüs a mon escient, se ne fust Hudenc son braquet, ki le reconnut tout maintenant que il le vit. La u li home ne le pooient reconnoistre, le reconnut li braqués. Et ceste cose tinrent a mout grant merveille tout cil de Cornuaille. Il le reconnurent par Hudent, et non mie par lour sens. Li rois March fist prendre adonc monsigneur Tristran et metre en une de ses cambres mout priveement et mout secreement.
Mout fu li rois March dolans et courechiés de grant maniere quant il reconnut que che estoit Tristrans ses niés ki ensi estoit alés a mal et a dolour pour les amours de madame Yseut. Que vous diroie je? Tant tint li rois March son neveu en ses cambres et tant en fist prendre grant cure a la roïne meïsmes et as autres que mesire Tristrans gari de cele forsenerie k'il avoit, ki auques longement l'avoit tenu. Quant il fu garis de cele forsenerie et revenus en son sens et en sa biauté et en sa forche et il sot k'il estoit entre les mains le roi March, de qui il ne se pooit partir sans sa volenté, il fu tant durement dolans et coureciés que, s'il eüst armes dont il se peüst ochire, ochis se fust a celui point sans faille.
Quant mesire Tristrans fu garis, li rois March le fist puis revenir devant lui et li fist jurer sour sains k'il s'en iroit dedens .XII. jours hors de Cornuaille ne jamais n'i retourneroit a nul jour. Mesire Tristrans, ki bien veoit apertement k'il n'em pooit autre cose faire, com cil qui estoit si en la prison le roi March son oncle que li rois le peüst tout maintenant metre a mort s'il vausist, fist tout ce que li rois March li conmanda. Mais pour tout celui sairement ne laissa il pas k'il n'i retournast, mais ce fu par le congié le roi March son oncle et par son conmandement, car il l'en donna le congié en la maison le roi Artu meïsmes, ensi con nous le vous deviserom cha avant. En toutes ces coses que je vous ai chi contees du sairement que mesire Tristrans fist au roi Marc de son departement aroit mout a dire, ki toutes les vauroit raconter mot a mot et tous les parlemens ki i furent. Mais pour ce k'il me couvient mout entendre a autre matere, vous ai je laissié cestui conte a conter, fors tant que je l'ai dit au plus briement que je puis, car je voel repairier a ma matere que je ne puis laissier et dirai en tel maniere.
