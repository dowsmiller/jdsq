Suvent sui preiez de mes disciples que jeo lur esclairasce unes questiuns e pas ne poi muer que nel fesisse, ker joe cremeie comperer, se jeo tutasse le tensor ki m'esteit cumandez. Job dit:“Deus trairat de sun ventre les richeises qu'il devorat”, e pur ceo que mis laburs ne profitast sulement à la presente eed, si establi que il profitast à la dederaine e preai que ki unques se voldreit estudier lisant, si facet preieres à Deu. Si li titres plaist issi faiteirement à l'ovre, Elucidaires est diz. En lui est esclairïe l'oscurté de diverses choses ; pur ceo ne vuil jeo mun num demustrer que li enivrus ne despisissent la profitable ovre laquele requierget li letrez que ele seit escrite el ciel e neient unques ostee del livre de vie. Li fundemenz de l'ovre seit jetez sur pierre, çoe est sur Crist, e tuit li engienz seit apuiez de quatre fermes columnes. La premeraine columne esdreizt l'autorité des prophetes, la secundeestabliset la dignité des apostles, la tierce esforzt li sens des espositurs, la quarte ficht la profitable utilité des maistres.
Li desciplesdit a sun maistre:Maistre, jeo te pri que tu me dies ceo que jeo te demanderai a l'honur de Deu e al pruffit de sainte iglise.
Li maistresrespunt:Jeol ferai volentiers sulunc mun sens, e cist travailz ne me greverat pas.
Li disciplesdit:Dit est que nuls huem ne set que est Deus, e mult griefchose estäurer ceo que huem ne set. Pernum de Deu cumencement, primes me di que Deus est.
M. :Tant cume huem en puet saveir te dirrai. Deus est substance espirital de si grant suatume que li angle ki venquent le soleil de lur bealté, ne se puent sauler de lui esgarder.
D. :Cument est entendue trinité uns Deus ?
M. :Esguarde le soleil, el quel sunt treis choses : fume substance, resplendur e chalur ki sunt nun desevrables que, se tu vuels oster la resplendur, tu toldras le soleil al munde. E derechief, se tu essaies à oster la chalur, tu n'avras pas le soleil. En la fume substance entent la perre, en la resplendur lu filz, en la chalur le seint espirt.
D. :Pur quei est apelé perre?
M. :Kar il est fontaine e orine de qui issent totes choses, la sapience delquel est apelé filz.
D. :Pur quei est apelé filz ?
M. :Ker si cume la resplendur ist del soleil, ensement ist le filz del perre. L'amur d'ambure est aselee sainz espirit.
D. :Pur quei est seinz espiriz?
M. :Kar il est durablement d'amburre. Icele force de divinitet ki criet totes choses, est apelee perre; icele ki contient tutes choses que elesne seientdeslïedes, est apeleie filz. Cele qui vivifiet e aornet tutes choses est apeleie sainz espiriz. Del perre sunt tutes choses, par le filz tutes choses, el saint espirit tutes choses. Li perre est entenduz memoire, li filz entendance, li sainz espiriz volentez.
D. :Cum la tute puissance e la suvraine pietez seit dicte del perre, pur quei n'est apeleie merre?
M. :Ker engendrement ist principalement del perre.
D. :Cum verité est sapience est dite del filz, pur quei n'est apelie fille?
M. :Pur ceo que filz est plus semblables al perre que la fille.
D. :Sainz espiriz, pur quei n'est diz filz d'ambesdous que li perre fust uns e la merre altre?
M. :Ker il est semblablement e egalment d'ambure e est liens de tute devinetet.
D. :U habitet Deus?
M. :Il habitet partut puissalment, mais il habitet substancialment en l'entendable ciel.
D. :Que est ceo?
M. :Treis ciels sunt. Li uns est corporals que nus veium, li altre espiritals, el quel sunt li angle e les espiritals substances, li tierz entendables, el quel sainte trinitet est esguadeie des sainz face à face.
D. :Cument est Deus diz à estre tuz ensemble en tuz lius e tuz tens e en nul liu estre?
M. :Pur ceo est diz a estre tuz en tuz lius, ker il n'est en nul liu plus puissanz qu'en altre. Si cume il est puissanz el ciel, si est il puissant en enfern. Ensemble est diz à estre, ker en meisme l'ure qu'il ovret en orient, ovred il en occident. Tutes ores est diz à estre en tuz lius, ker il atempret tuz tens e tutes choses. En nul liu est il diz à estre, ker liu est corporels, Deus est nun corporels; e pur ceo si est en nul liu, ja seit ceo qu'il contiengiet tutes choses, el quel nus vivums e sumes.
D. :Set Deus tutes choses?
M. :En tant les set que tute les trespassees choses e les presentes e iceles ki unt à estre, sunt devant lui. Einz que il criast le munde,  sout il les nums de tuz les angles, de tuz humes, les murs, les volentez, les diz, les faiz, les pensez.
D. :Cument parole Deus as angles e as humes?
M. :As angles par espirement, as humes par angles.
D. :Cum Deus fud senz cumencement, devum nus creire que ainz que il criast le mund que il oust sultive vie?
M. :Escrit est:“Ceo que est fait, en lui est vie.”Ici demustre tute creature aveir esté tuz tens veable en l'esguard Deu ki aparut apres veables à meisme la criature en creatiun, si cum li engiennierres qui vuelt faire maisun, primes esguardet, cum il ordent se ovre, e quant il l'ad levee, com ele puisset ester. Pur ceo est Deus diz neint estre plus anciens de ces creatures en tens, mais en dignited.
D. :Quele achaisun fut que li munz fust criez?
M. :Buntez Deu fud que hume fuissent, asquels il dunast sa grace.
D. :Cument est il faiz?
M. :H dist, e tutes choses sunt faites.
D. :Dist il par le suen de paroles ?
M. :Le dirre Deu par(o) parole est crier tutes choses od sun fiz, si cum est diz:“Tu fesis tutes choses od sapience.”
D. :Fud demurance en crier?
M. :En tant cume tu mez tun oil à uvrir.
D. :Criat il par parties?
M. :Tutes choses fist ensemble e à une feiz, si cum est diz:“Cil qui meint durablement, criat tutes choses ensemble.”
D. :Departit il tutes choses par parties?
M. :Par sis jurz les departi, en treis jurz les elemenz e en treis jurz iceles choses ki sunt desuz les elemenz. El premerain jur fist il jur de durableted, ceo est espirital lumierre, e tute espirital creature. El secund jor fist le ciel qui deseivret l'espirital creature de la corporal. El tierz fist mer e terre. Es altres treis jurz: El premerain fist il jur temporal, ceo est le soleil, la lune e les esteiles, el suvrain element, qui est feus. El secund jur el meien element, ki est ewe, fist e les oiseals en la plus tenve partie, qui est airs. El tierz jur fist bestes e humes del derrain element, ceo est terre.
D. :Sentent li element Deu?
M. :Unkes ne fist Deus chose chi ne seit sentable. Les choses ki n'unt anmes, à nus sunt nun sentables e mortes, mais à Deu vivent tutes choses e sentent lur creatur. Li ciels le sent, ker par sun cumandement ajurnet od nun cessable torneiemenz tuz tens, de laquele chose est dit:“Il fist les ciels en entendement.”Li soleilz e la lune e les esteiles le sentent, ker il requierentles lius de lur curs parservise. La terre le sent, kar ele portet fruiz e germes en sun tens. Les ewes le sentent, ker eles repairent tuz tens as lius dunt eles corent. La mer e li vent le sentent, kar il obeissent a sun cumandement. Li mort le sentent, ker il resurdent tost par sun cumand. Enfers le sent, ker icel que il delivret, rent par sun cumandement. Tutes bestes entendent Deu, kar eles guardent la lei qu'il lur establid.
D. :Que est ceo que est dit:“Faiz est li vespres e li matins?”
M. :Li vespres est fins de l'ovre faite e ordenee, li matins est de la comencïe ovre e ki est à ordener.
D. :Plus apert me di cez choses.
M. :Primes Deus cum puissant reis fist à sei palaiz en ciel ki est dit regne des ciels. Apres fist cest mund el quel il posat enfern. Alquel palais il destinat un numbre d'esl(a)is chevaliers ki ne se mëust e lequel ert besogn de lui aamplis. Iceste numbre volt il establir d'angles e de humes. Iceste numbre determinent en nuef ordres de angles e le disme de humes.
D. :Pur quei nuef d'angles?
M. :Pur la trinitet. El numbre de nuef est par treis faiz numbre de treis.
D. :Pur quei un d'omes?
M. :Pur le unitet que l'unité en la trinité d'angeles e de humes seit loee e cultivee e äuree.
D. :Pur queinevolt Deus establir le numbredes eslizdes angles?
M. :Deus fist dous principals creatures, une espirital, altre corporal, ker il volt estre loez d'anbure, des espirital des angles, de la corporal des humes.
D. :Quan sunt fait li angele?
M. :Cum fut dit:“Seit faite luserne.”
D. :Dist Deus ices paroles?
M. :Nai, mais par ices paroles nus est demustree la halte nature d'els, endementeres qu'il sunt apelé lumiere.
D. :Quel est l'angeliel nature?
M. :Espiritals fous, si cum est diz:“Ki fait les angles de la flamme del fou.”
D. :Unt li angele nums?
M. :Tant escience est as angles que il n'unt nul busoign de nums.
D. :Michel, Gabriel, Raphael”, dunt ne sunt ceo nums ?
M. :Einz sunt surnum ki lur sunt enposez de humes, mais ne sunt pas propres es ciels; de laquel chose li premiers angles receut num Sathanas, ceo est contrarieres à Deu.
D. :En quei fut il contraires à Deu?
M. :Cum il vit sei plus beals de tuz les ordres des angles de glorie e de bealtet, despist les trestuz e volt estre uelins à Deu e ensurquetut estre greindresde lui.
D. :Cornent uelins e graindres?
M. :Il volt receivre contre la volenté Deu meillur establissement que Deus ne li aveit doned e cumander à altres par tirannie.
D. :Que dunc?
M. :Del palais fut butez e mis en chartre e si cum il fud primes beals, issi fud il apres fait laiz; e cil qui fud primes mult resplendissant, apres fud mult tenebrus ; e cil ki fud einz ioables de tute honur, aprés en fud tut desevrez.
D. :Sout il sun chaement?
M. :Nenal.
D. :Cum lungement fud ilelciel?
M. :Neient une ore, kar il n'estut pas en veritet; si tost cum il fud criez, si chaït.
D. :Pur quei n'i fud il plus lungement?
M. :Pur ceo que cil ki cuveitout tant grant majested, si isnelement ne gustat de la dulceur Deu.
D. :Que pechierent li altre?
M. :A lui consentirent.
D. :Cument?
M. :Lur plout la haltesce e pensouent, se cil venquist que il fuissent sur les altres.
D. :Que lur en avint?
M. :Lur prince furent trebuchiet en enfern e li altre en cest tenebrus air, u il ardent si cum en enfern.
D. :Pur quei ne sunt il tuit en enfern?
M. :Pur ceo que par els seint esproveid li eslit e curuned e li mal suduit e livred à durable feu od els el jor del juise.
D. :Pur quei ne sunt il repairiet ?
M. :Il ne pouerent.
D. :Pur quei?
M. :Ke si cum il chaïrent par nul amonestement, issi ne durent il resurdre par nule aïe. E altre chose lur nuseit, kar il firent mal de lur gré; e pur ceo lur est par dreit toleite volenté de tut bien, e pur ceo ne vulent e pur ceo qu'ilnevulent, ne puent unkes repairier.
D. :Pur quei nes raienst Crist si cume humes ?
M. :Angle sunt crié egalment, neient d'un angle cum humes d'un hume, e pur ceo, se Crist preïst angeliel nature de un angele, icel sul raiensist, e li altre ne fuissent pas raient;e ne icel sul raiensist, cum il ne peust murir. Deus pur satisfactiun ne volt fors mort. Li angle sunt nun mortal e pur ceo parmestrent nun recuvrable.
D. :Pur quei nes criat Deus tels que il ne peussent pechier?
M. :Pur justise que il eussent alcune merite kis deust reguerredoner par dreit. Se il fussent issi cried que il ne puessent pechier,il fussent si cume lïed e n'eussent nul luier, se il ne pechassent ker il ne poussent mais. Nostre sire lur duna delivre esguard que de lur gred volsissent e poussent eslire bien, e si il esleïssent bien, si oussent dreit guerredun e unkesne poussent pechier.
D. :Quant Deus saveit que il pechereient, pur quei les criat il?
M. :Pur aornement de sa ovre, ker issi cume li peintres met desuz neir colur pur ceo que la blanche u la ruge seit plus preciose, issi par le muncel des mals sunt li buen home fait plus cler.
D. :Pur que ne criad Deus altres angles pur ceols?
M. :Altre ne deveient pas estre establi pur ceols, se il ne fussent tel quel cil fussent, se il parmesissent que il ne pechassent, que ne pout estre, ker desque cil pechierent, tost trebuchierent.
D. :Sevent deable tut?
M. :D'angeliel nature unt grande science, mais nepuroc il ne sevent pas tut; e de tant cum lur nature est plus subtils que nature de humesde tant sunt il plus sage de tutes sciences que nuls huem. Ne sevent pas ceo que est à venir fors tant cum il en sevent de ceo que est trespassed e tant cume Deus lur laiset saveir; e surquetut purpens e volentez ne set nuls fors Deu e cil à qui il le velt descovrir.
D. :Poient il faire ceo que il vuelent?
M. :Bien ne il nel vulent ne il nel poent faire. A mal faire sunt mult isnel, nepuroc neient tant cum il vuelent, mais tant cume li bon angle lur otrient.
D. :Que diz tu des bons angeles ?
M. :Puisque li mal chaïrent, isnelement sunt si afermé qu'il ne poent chaeir ne pechier.
D. :Que est:“Ne puent?”
M. :Unkes ne vulent.
D. :Pur quei cil altre ne furent si afermé?
M. :N'atendirent pas tant.
D. :Li chaement d'icels fut afermemenz des altres ?
M. :Nenil, mais lur merite, ker il virent cels alire par mal orguil si s'aerstrent à bien e isnelement receorent afermement de lur guerredun; e cil qui primes dutouent de lur beneurted, sempres furent fait sëur.
D. :Quele forme unt angele?
M. :De Deu par une maniere, kar issi cum l'imagene de la cire est apriente el sieel, issi est apriente l'imagene de Deu en els.
D. :E quel semblance?
M. :En ceo qu'il sunt lumiere del mund e qu'il sunt nun corporeleenured de tute bealtet.
D. :Sevent il tutes choses e puent?
M. :Rien nen est en la nature des choses que il ne sacent, quantil esguardent tutes choses en Deu. Senz grevance puent faire quanque il vuelent.
D. :Li chaemenz des mals amenuisat il ne numbre des buens?
M. :Nenil, mais hume fut criez, pur ceo que li numbres des buens fust aempliz.
D. :Dunt?
M. :De espirital substance e de corporal.
D. :Dunt vint la corporal?
M. :De quatre elemenz; dunt il est diz li mendres munz, ker huem ad char de terre, sanc de ewe, aleinede air, chalur de feu. Sis chiefs est röunsz en mesure del celestiel cercle, el quel resplendissent dui oil si cum dous luicernes el ciel; ceo que il ad set pertus, e set esteiles aornent le ciel. Li piz, el quel est sufflemenz e tus, signefied l'air, el quel sunt comëut li vent e li toneire. Li ventres receit totes les liqurs cume la mer toz les fluvies. Li pied sustinent tuz les faizs del cors si cume terre tute rien. Del celestiel feu ad huem veue, del suvrain air oï, del plus bas sufflement, de l'ewe gustement, de la terre tochement. Partie dedurece de pierres ad huem en os, verdur d'arbres en ses ungles, bealted d'erbes en ses chevels. Ceo est corporal substance.
D. :Dunt est le espirital?
M. :De espirital feu, el quel est enpriente l'imagene Deu e sa semblance.
D. :Quele imagene e quel semblance?
M. :Imagene est entendue en furme, semblance en qualitet e en quantited, divinitet maint en trinited. Anme qui ad memoire de remenbrer les trespassees choses tient iceste imagene. Entendement ad par lequel ele entent les presentes choses e les nun veiables. Volented ad dunt ele refused les mals e fait les biens. En Deu maignent tutez vertuz. La semblance de lui ad anme ki ad tutes vertuz. E si cume Deus ne puet estre cuneuz de tote creature, ja seit ceo qu'il chunuisse tut, issi ne puet anme estre chuneue de nule veable creature, ja seit ceo qu'ele veied tutes veiables choses. Ne puet le ciel cuvrir qu'il ne face sun mestier ne abisme que ne face le suen. Ceo est de espirital sustance.
D. :Format Deus hume od ses mains ?
M. :Solement le cumandat, maisparicez paroles est cuneue la fraile nature.
D. :Pur quei furmat Deus Adam de tant vil mateire?
M. :Pur ceo que deables eust hunte par Adam ki ert de fieblenature e de chaitive e nepurhoc si entrat en glorie, e deables en chaït.
D. :Dunt prist Adam num?
M. :Cum il fud li mendres mundes, si prist num de quatre parties del mund, ker sis lignages iert aempliz des quatre parties del mund. En ceo ad huem semblance de Deu que, si cume Deus est el ciel sur tutes choses, issi est huem en terre.
D. :Pur quei criat Deus bestes, quant huem n'en aveit besoign?
M. :Deus saveit que il pechereit eenavreit bosoign.
D. :Pur quei criat il musches e tauns e cee altres choses ki nuisent à hume?
M. :Altresi grant entente out Deus en furmer muschese furmies cume en ces altres bestes.
D. :A quei fist il tels choses?
M. :A lui enurer. Mosches e tauns e ces altres sunt faites pur orguil de hume que, quant il poignant, que il se purpenst que il est. Urs ne liun neguasterent pas pharaun le rei, mais tauns e wibez. Furmies e iraignes sunt pur ceo cried que nos prengum essample. Tuz li criemenz Deu est grant dilectiun à celui ki bien les guardet. Es unes choses est bealtez, si cum en flurs, es altres medicine, si cume en herbes, en altres vivre, si chume en fruiz, en altres signeficiance, si cum en vers e en oisel. Tutes les ovres Deus sunt bones e tutes sunt criez pur hume.
D. :U fud huem criez?
M. :En Ebron, là u il fud puis morz e enseveliz e posez en pareis.
D. :Que est pareis?
M. :Uns lius delitables, el quel esteient arbres de diverses manieres contre divers defisement, que est,sihuem manjast del un en tens avenant, ja n'eust mais faim. E s'il manjast del altre en avenant tens, jamais ne eust sei. Del tierz, se il manjast, ja ne fust mais las. A la parfin, se il usast del fruit de vie, ja puis ne n'enviellist, ne n'enfermast, ne ne morust.
D. :U fud femme criede?
M. :En pareis de la coste d'ume dormant.
D. :Pur quei de hume?
M. :Que, si cume il furent d'une carn, issi fussent d'un corage par dilectiun.
D. :Pur quei ne sunt tuit li eslit ensemble cried?
M. :Deus volt Adam aveir semblant à sei en ceo que, issi cume tutes choses sunt de lui, issi nasquissent tuit de Adam, e pur ceo fud Eve de Adam.
D. :Pur quei nes criad Deus tels que il ne peussent pechier?
M. :Pur ceo que il major deserte eussent, ker se il ne pechassent, quant il furent essaied, tost fussent issi afermed que il ne cil qui apres fussent, ne peussent pechier. Deus volt qu'il leussent bien franchement e ceo receussent en guerredun.
D. :Cument engendrassent il, se il parmansissent en parais?
M. :Si come la main est jointeà la main, issisenz cuveitisese joinsissente si cume li oilz se lived à veeir, issi se levast icil membres à faire sun mestier senz delit.
D. :Cument enfantassent il?
M. :Senz ordeet e senz dulur.
D. :Fust il enfes issi endebles e nun parlant, cum il est ore ?
M. :Si tost cum il fust nez, si alast e parlast delivrement e usast d'icels fruiz. E quant Deus volsist, si manjast del fruit de vie Eissi mansisttuz tens.
D. :E cumbien durent il estre en parais?
M. :Gesque à l'ore que li numbre des angles qui chaïrent, fust aempliz e cil numbres des esliz ki iert aempliz, si li angle ne chaïssent.
D. :Cument les peust parais tus receivre?
M. :Si cume ore une generatiun trespassed apres altre murant u apres mort e generatiun vient par vie u neissant, issi lores fussent les perres e les merres pris en meillor liu. Li fil en tens avenant, ceo est entur .XXX. anz, apres que il eussent mangié del fust de vie, si donassent leu a lor filz eàla parfin si fussent tuit egal as angeles el ciel.
D. :Esteient il nud?
M. :Oïl. Ne plus n'aveient il hunte d'icels membres que de lur oilz.
D. :Que est iceo qu'il se virent nuz apres le pechied e ainz neient?
M. :Apres le pechied cuveitat sempres li uns l'altre. En icel membre fud nee confusiuns, dum ist l'umaine lignee.
D. :Pur quei en cel menbre plus que as altres?
M. :Qu'il seussent que cil qui apres els vendreient fuissent redevable d'icel crimne.
D. :Virent il Deu en pareis?
M. :Oïl, si cume Abraham e li altre prophete firent.
D. :Pur que les seduist deables ?
M. :Pur envie, ker il les enviad qu'il venissent a l'honur, dunt il esteit chaeiz par orguil.
D. :Pur quei otriad Deus (que) que huem fust temptez, cum il saveit qu'il serreit vencuz?
M. :Il saveit que il deveit faire grant bien pur le pechiet de Adam.
D. :Parlat li serpenz?
M. :Deables parlat par le serpent si cum il parolet par hume en qui il se met e cum li angles fist par l'asnesse, ja seit ceo que li serpenz e l'asnesse ne seussent que il distrent.
D. :Pur quei plus par la serpent que par altre beste?
M. :Kar li serpent est torz e esculurjables, e deables icels qu'il seduit, sis fait torcenerus de tricherie e eschulurjus de luxurie.
D. :Fud escience de bien e de mal en cele pume?
M. :Neient en la pume, mais en la transgressiun. Devant le pechiet sout huem bien par esprovement, apres le pechié sout mal par escience.
D. :Nasquissent hume mal en pareis?
M. :Nenil.
D. :Pur quei naissent il ore?
M. :Pur ceo que li eslit seient esprové par els.
D. :Cumbien furent il en pareis?
M. :Set hures.
D. :Pur quei n'i furent il plus?
M. :Ker si tost cume femme fud crïe, si tost prevariat. A terce fud Adam cried e emposat nuns as bestes. A siste fud la femme furmie e sempres donat mort à sei e à sunseigneur, kar il manjat pur s'amur de ceo que li ert veed, e à none les jetat Deus de parais.
D. :Que fud cherubin e li glaives de flambe?
M. :Li glaives foms fud li murs delquel fud aviruned pareis apres le pechied. Cherubin est angeliel guarde que e li feus constreinsist les cors e li angeliel espirit les ostassent del liu de delit.
D. :U alat lores Adam?
M. :En Ebron, u il fud criez e là engendrat ses fiz. Cent anz plurat Adam la mort Abel sun fiz e unkes puis compaignie od Eve ne volt aveir. Mais, pur ceo que Crist ne volt naistre de la maldite semence de Chaim, si fud Adam amonestez par l'angele que il eust compaignie derecheif od Eve, e pur Abel fud engendrez Set de laquel lignee est nez Crist. Jeo voil que tu saces que des le tens Adam jesque al Noe ne plut unkes, ne arcs en ciel ne fud, ne hume ne mangierent char ne ne burent vin. Toz li tens fud vernals, plentez ert de totes choses qui puis furent muees pur les pechiez de humes.
D. :Que pechat huem par quei il fud jeté de pareis?
M. :Si cume Deus cuveitat estre e encontre sun cumandement manjat del arbre que lui ert veé.
D. :Quele grant chose fut mangier la pome?
M. :Tant grant pechiet fud que de tut le munde ne peust il estre raienz.
D. :Ceo prove.
M. :Est te vis que huem deive obeir à la volentet Deu?
D. :Rien n'est plus dreiturire que ceo que tute raisnable creature servet à la volented de sun creatur.
M. :Dunches est la volentez Deu graindre que tuz li mund.
D. :Veritez est.
M. :Se te estuesses devant Deu e alchuns te desist:“Reguarde te, u tuz li mundes perirat”e Deus te desist:“Jeo ne vuil pas que tu guardes ariere, mais esguarde mei”, di mei, se tu devreis Deu despire pur le mund salver?
D. :Nenil.
M. :Ceo fist Adam ki grainor pechied fist que tuz li mundes nen esteit.
D. :Cument graindre?
M. :Ker set criminals pechiez forfist en un, par lesquels il livrat sis eez de sun lingnage à mort.
D. :Quel furent il?
M. :Li premiers fud orguilz. Od Deu volt estre egals e pur ceo fud fait plus bas de tuz, cil ki einz ert plus halt. De cest est dit:“Ki eshalcet sun chuer, ordez est devant Deu.”Li secunz est inobedience, quant il trespassat le cumandement e pur ceo iceles choses kili furent primes suzgetez, puis lui furent tutes inobedientes. De cestestdit :“Felunie est d'encantereir”, ne te chalt li à obeir.Li tierz est avarice, quant il cuveitad plus que otriet ne li erte pur ceo perdit il quantque otriet li esteit. De cest est dit:“Avarice est servise à deable.”Li quarz est sacrileges, quant il prist par larecin el saint liu ceo que li ert veed; par dreit en dut il estre mis fors. De cest est dit:“Ki eschumeinet seintes choses, ne deit estre od eles.”Li quinz est fornicatiun espirital, ker s'anme ert jointe od Deu e el despist Deu e receut deable e pur ceo perdit l'amur Deu. De cest est dit:“Tu destruiras tuz cels qui fornicatiun de tei funt.”Li siste est homicide, ker il trebuchat sei e tut le humain lignage à mort. De cest est dit:“Ki ocirat, de mort durable seit morz”e pur ceo fud sempres morz en l'anme e jut enseveli el sepulchre de sun cors.
D. :Icil chaitis, dunt ne fud il deceu par deable?
M. :Pur ceo ne fud il pas meins cupables, ker se alcuns mostret à sun hume une fosse e il li diet:“Guarde que tu ne chies enz”e cil despiset iceo e chiet en la fosse, dunt n'est il cupables?
D. :Oïl, de duble colpe. Une de ceo qu'il despist sun seignur, altre de ceo que il se laissat chaer en la fosse.
M. :Issil fist Adam. Deu despist e en la fosse de mort si chaït.
D. :Cument l'en chuvint rapairier?
M. :Rendre à Deu le honur qu'il li tolit e faire satisfactiun pur lepechiet que il fist, ker dreiz est que cil ki tolt: à altre la sue chose, li rende e pur la hunte qu'il li fist, li facet dreit.
D. :Cument li dut il rendre le honur qu'il li tolit?
M. :Veintre issi deable, cum il le venquiet e restablir sei e tuz les altres ki erent esguardé à vie tels cum il fussent, se il ne pechast.
D. :Cument faire satisfactiun?
M. :Ker il fist grainnur pechié del munde e pur ceo dut rendre grainnur chose del munde. Nule de cez choses ne pout il faire par nule raisun e pur ceo mest il mort.
D. :E pur quei ne fud il morz del tut?
M. :Li establissement de Deu ne pout pas estre muez, ker il aveit esguardé à emplir le numbre des esliz del lignage Adam.
D. :Que lores?
M. :Pur ceo que il ne solst le honur qu'il deveit soldre, si la prist Deus de lui estre sun gred, cum il le mist en peines.
D. :Cument est honur Deu peine d'ume?
M. :Pur ceo que li filz despist sun dulz perre aveir en glorie, sil mist Deus en peines cume serf.
D. :Cume il volt soldre e ne pout, Deus ki est misericodios, pur quei ne (ne) li pardunat u nel mist en glorie?
M. :Se Deus li pardunast se honur, pur ceo que il ne la peust aveir, il fust nun puissanz e se il mesist hume pecheur en gloriesenz vejance là dunt ainz iert trebuchiez liangles par une sule cogitaciun, il fust nun dreituriers, ensurquetut se li pechiez remesist qu'il ne fust espeneïz, alcune chose fust el regne Deu desordenee. Mais pur ceo que el regne Deu n'ad rien desordenee, si dut li pechieres par dreit estre penez, ker quel huem met en sun tensor une pierre preciose, si il la truvet el tai qu'il ne la let?
D. :A quel hume dut il venir à penitence?
M. :Pur ceo qu'il ert fuitis sers e que il ert alez à diable od l'aveir sun seignur, si eveiat li reis sun fiz de sun paleis apres sun serf pur lui querre e ramener ariere.
D. :Pur quei repairat huem apres sun pechiet?
M. :Ker si cum il chaït neient par sei, mais par altre, issi ert dreiz que il resorsist par altre.
D. :Pur quei ne enveiat Deus sun angele pur lui raindre?
M. :Se angle rensist hume, dunc fust il sun serf. Huem dut issi estre restorez que il fust egals as angeles; e altre chose i nuiseit: Angles en sa nature esteit fiebles à hume raindre e se il fust faiz huem, mains peust.
D. :Pur quei ne criat Deus hume de terre e si l'enveiast pur le perdu ?
M. :Se Deu criast nuvel hume e l'enveiast, lores as lignages Adamn'apartenist pas la raenciun, ker de sun lignage dut estre ki pur hume fesist satisfactiun.
D. :Pur quei n'emveiat il patriarches u prophetes?
M. :Patriarche e propheteerentnez en pechiet e pur ceo ne porent raindre l'umain lignage.
D. :Di mei cez altres choses.
M. :Pur ceo que angle ne dut raindre ne hume ne pout faire satisfactiun, si enveiat Deus sun fiz en dous natures qui venquid deable en icele nature que il esteit Deus e ovrit le ciel à humes e els fist egals as angles e en icele nature qu'il fud huem si receut mort pur hume.
D. :Beneïte seit la parole de ta buche ki m'amenat le filz Deu del ciels. Mais di mei pur quei le fiz out char e li perres e li sainz espiriz ne l'orent?
M. :Si li perres e li sainz espiriz eussent char, dui fiz fussent en trinitet, li uns de la virgine ki eust char e li altre de Deu; e altre achaisuns ert: Li fiz est semblance de Deu, angles e hume aveient pris semblance de Deu. Icil dut prendre char à qui ert fait tort esperitalment qu'il salvast l'un par deserte e l'altre dampnast par dreit. Altre chose nees, ker par le fiz fist il tut e pur ceo est redemptiuns par lui.
D. :Pur quei volt il naistre de virgine?
M. :Par quatre manieres fait Deus humes : Une est senz perre e merre de terre si cum Adam. Altre de sul hume si cum Eve. La tierce de hume e de femme, si cum nus veium chescun jor.La quarte de sole femme si come Deu de sainte Marie que, si cume morz entrat el mund par virgne feme, issi eust li munz vie par virgine femme.
D. :Pur quei ne vint il tost devant le deluvie u apres ?
M. :Se il venist devant le deluvie, li hume de cel tens desissent qu'il venist senz besoign, ker il eussent apris tuz biens de lurparenz ki laltre jur eissirent de pareis e eussent apris tute rien de Deu e de ses angles. E se il venist apres le deluvie, il desissent Deu aveir parlé od Noe e od Abraham e aveir apris d'els.
D. :Pur quei ne vint il el tens de la lei?
M. :Se il venist lores, li judeu deïssent qu'il erent apris de la le plentivement, e li paen deïssent aveir apris des philosophes abundosement.
D. :Pur quei ne demurat il jesque à la fin del siecle?
M. :Lores l'ensewisent poi humes e li numbres des esliz ne fust pas aampliz; besoinz ert que il venist, quantvintla plentez del tens.
D. :Quels fut icil tens?
M. :Cil que Deus li perres fist devant le seculer tens, ceo est quant li judeu diseient que les leis les grevoent plus que ne lur aidoent e li paien viveient laidement contre nature. E cum prestres ne diacre ne lur aidout, besoignz ert que uns veirs Samariteins venist ki presist le hume demi mort el'amenast à l'estable de la suvraine cort.
D. :Cument pout il naistre senz pechié de masse pecheresce?
M. :Deus desevrat humes ki servisent priveement d'altres desquels fut nostre dame sainte MARIE laquele enfantat le salveurdel munde senz cuveitise si cume ancienement lavergesecchelaflur senz humur.
D. :Coment le engendrat ele?
M. :Senz ordeet e senz dulur. Il entrat el ventre, close la porte, e là prist humaine nature. Close la porte, s'en eissit si cum li espus de la chambre.
D. :Pur quei fut il .IX. meis enclos el ventre?
M. :Que li hume ki erent enclos es dulurs d'icest mund u d'enfern, venissent à la compaignie des nuef ordres des angles.
D. :A quel hure fut il nez?
M. :A mie nuit.
D. :Pur quei à mie nuit?
M. :Primes pur ceo que il vint repostement e en apres pur ceo que il menast cels en nuit d'errur à lumiere de verité.
D. :Cume il fut enfes, sout il achune chose?
M. :Tute cume cil ki aveit tute sapience e escience od sei.
D. :Pout il aler e parler, si tost si cum il fut nez?
M. :Sulunc sa puissance pout il amburre, masi sulunc humaine nature voleit il faire ceo ki est senz pechié.
D. :Avint alquune merveille, quant il nasquiet?
M. :Oïl, set espirital signe. 
D. :Quel furent il?
M. :Une esteile mult resplendissable aparut. Uns cercles d'or e de purpre resplendit envirun le soleil, u une fontaine de oile eissitd'une pierre. Granz pais fud en terre. Tuz li mundes fut decriz pur aveir. Trente mieller de humes, quil refuserent à seignur furent mort en un jor. Une beste parla.
D. :Jeo vuldrei saveir la signifiance d'ices choses.
M. :Les esteiles signefient humes. La clere esteile resplendit, ker il saint des sainz vint. Li cercles d'or entur le soleil resplendit, ker li soleil de justise vint eluminer seinte iglise de sa divinitet e coroner de sa passiun. Oiles signefie misericorde. Funtaine de oile decurut de pierre, ker la funtaine de misericorde vint de la virge. Granz pais fud, ker la veire pais aparut el munde. Li mundes fud descriz à aveir, ker el suvrain regne fut seielez li humains lignages par baptisterie. Cil ki Deu refuserent, furent ocis, ker il distrent:“Nus ne vulum pas aver cestui rei sur nus.”La beste parlat, ker li paen se convertirent à Deu.
D. :Jeo oi quanque jeo vuil. Mais pur quei amenat Deus les treis reis od nus?
M. :Ker il volt traire à sei les treis parties del mund, Asie, Affriche, Europe od fei e od confessiun e od ovre.
D. :Pur quei volt il fuir plus en Egipte que en altre terre?
M. :Pur ceo qu'il demostrat sei a estre le veir Moysen, que si cume Moyses delivrat le puple Deu de pharaun e de Egipte elemenat en la terre de promissiun, issi delivrat il sun puple de deable e d'enfern e sil menat el regne de beneurtet, e puis apres set anz fud li puples à la terre de Israel.
D. :Pur quei ne fist Deus nul signe ne rien nen enseignat en trente anz?
M. :Il vint el munde e pur ceo volt primes faire e puis enseignier, si cum il est dit de lui:“Deus fist e puis enseignat.”Par ceo donat essample que nuls nen ost devant trente anz aveir maistrie sur altres.
D. :Quant en lui ert tute plenté de divinitet corporelment, pur quei fud il baptiziez?
M. :Pur ceo que il nus seintefiast les ewes.
D. :Pur quei fud il baptiziez en ewe?
M. :Ewe est contrariose à feu, e que est pechiez fors feus? Si cume ire est en churage, issi est chuveitise en char e pur ceo est penez de simple feu. Pur ceo que li feus seit esteinz, fud Deus baptiziez en ewe. E altre chose est: Ewe esteint seid, rent imagine; issi la grace del seint espiriz leved les pechiez el baptisterie,seid d'anme esteint par la parole Deu, imagene Deu restablist par culpe pardunee.
D. :Cum il ert escrit de lui que il ert plus beals de tuz humes, ert il plus beals de cors?
M. :Sulunc sa nature fud il tels quels ilaparut el munt à ses deciples. Mais pur ceo que li hume ne poeient suffrir sa clartet, si aparut despisables de furme, e pur ceo est dit:“Nus le veïmes senz bealté.”
D. :Esteit il suffrables e mortels?
M. :Passiuns e morz est peine de pechiet, mais il vint senz pechiet e senz pechié vesquit. Pur ceo sulunc sa nature fu il nun suffrables e nun mortels, mais sulunc puissance volt il estre suffrables e mortels.
D. :Pur quei fud il morz?
M. :Pur obedience, kar il fu obediens jesque à la mort.
D. :Requist il altre chose fors mort?
M. :Nenil.
D. :Pur quei l'ocistrent li judeu?
M. :Pur ceo qu'il tint justise en sa vie e vertud e verited. Iceste obedience dut humanitet à divinité. Iceste requiert Deus de tute remnable creature.
D. :Quels perres otriet unkes que huem li ociet buen sun fiz, se il puet defendre?
M. :Cum Deus vit sun fiz vuleir tan bone ovre, ceo est combatresei od deable e delivrer Adam ki ert pris, si li otriat que il fesist cele bataille.
D. :Chument volt Deus duner noble chose pur felunesse?
M. :Ker li pesmes deables aveit suduit li simple hume, e pur ceo ert bien que li nobles fust dunez pur le felun, ki venquist le felun e restablist hume là dunt il ert chaez. Maiss issi demostrat Deus sa charité al munde, cum il est dit:“Il n'esparnjat pas à sun propre fiz, mais pur nus tuz le livrat à mort.”
D. :E se li fiz livrat sei meisme pur nus, que pechat Judas kil traït?
M. :Li perres livrat le fiz e li fiz sei meisme par charited e Judas le traït par chuveitise.
D. :Pur quei volt il murir en fust?
M. :Pur ceo qu'il venquist celui ki venquiet par le fust e raensist Adam.
D. :Pur quei en la cruiz?
M. :Pur ceo qu'il salvast le mund de quatre parz.
D. :Valut sa mort à veintre toz pechiez?
M. :Oïl, tuz les venquiet.
D. :Prove le.
M. :Volentiers.Se Cristus esteit devant tei e alquuns te desist:“Oci le, u tuz li mundes perirat”, ocireis le tu pur tut le munde salver?
D. :Nenil.
M. :Pur quei?
D. :Ker il est mieldres que tuz li mundes.
M. :Si come sa vie est plus digne de tut le munde, ensement est sa mort plus preciose e pur ceo suffist à la redemptiun de tuz.
D. :Que li donat ses perres pur sa mort?
M. :Que li dut il duner, cum tutes choses al perre erent al fiz, si cume dit escriture:“Fiz, tutes les meies choses sunt tues”?
D. :Dunt ne pout il doner le luier de sa mort à qui il volt?
M. :Si pout e pur ceo le dunat à hume pur qui il suffri tutes cez choses: Pur passiun nunsuffrance, pur mort nunmortalitet, pur trespassement durable vie. 
D. :Quantes hures fud il morz?
M. :Quarante.
D. :Pur quei?
M. :Pur ceo que il salvast les parties del munde qui esteient mortes.
D. :Pur quei le crucifierent il?
M. :Ker il volt murir pur judeus e pur paiens, e li judeu purparlerent sa mort e li paen le crucifierent.
D. :Pur quei jut il el sepulchre dous nuiz e un jur?
M. :Dous nuiz signefient noz dous morz, une de cors, altred'anme.Li jurz signefie la veire mort qui fut lumiere de nostre mort. Une en tolit, altre en guerpit à ses esliz.
D. :U alat s'anme enpres sa mort?
M. :En pareis, si cum il dist al larrun:“Ui serras od mei en pareis.”
D. :Quant descendit il en enfer?
M. :A mie nuit de la resurrectiun, à icel hure que li angles deguastat Egipte. A icel hure despuillat Deus enfern e od victorie s'en repeirat e cel qu'il prist là, mist en pareis. Sun cors reprist el sepulchre ki ert morz. Alquant dient que il fud ee enfern od les esliz dès la mort jesqu'à la resurrectiun.
D. :Pur quei ne resurst il isnelement apres sa mort?
M. :Pur ceo qu'il deïssent que il ne fust pas morz, se il resursist plus tost, e s'il plus demurast à surdre, il dutassent de lui.
D. :Pur quei resurst il tant tost?
M. :Pur ceo qu'il confortast cels qui erent dolent de sa mort.
D. :Pur quei resurst il le premerain jur de la semaine?
M. :Pur ceo que il renuvelast le munde en cel jor que il l'aveit criet.
D. :Pur quei resurst il al tier jur de sa passiun?
M. :Pur ceo que il alejast cels qui furent morz en pechiet devant la lei e suz la grace e pur ceo que nus ki forfaimes en faiz e en diz e en pensez resursissiem par la fei de sainte trinité.
D. :U mest il icels quarante jurz?
M. :En terrien pareis od Helies e od Enoch e od cels ki resorstrent od lui.
D. :Quel furme out il apres la resurrectiun?
M. :Set duble plus clere que soleiz.
D. :En quele furme le virent li suen?
M. :En icele que il le virent anceis.
D. :Aparut il vestuz?
M. :Dras prist del air e iluec les laissat, quant il muntat el ciel.
D. :Quantes faiz aparut il?
M. :Duze. La premeraine à Joseph en la chartre. La secunde à sa merre. La tierce à seinte MARIE Magdaleine. La quarte as dous qui repairouent del sepulchre. La quinte à sent Jame ki aveit jureid qu'il ne mangereit jesque il le veïst. La siste à seint Pierre pur ce qu'il l'aveit reneied e ert en dulur. La setme as dous desciples ki alouent en Emaus. La uitme là u il entrat as apostles, portes closes. La nuefme al nufme jor, quant Thomas le baillat. La disme à la mer de Tabarie. La unzime el munt de Galilee. La duzimelà u li .XI. desciple erent ensemble en Jerusalem.
D. :Pur quei dit li euvangelistes que il aparut premerainement à MARIE Magdaleine?
M. :Li euvangelie furent fait par grant auctoritet e ne voldrent escrivre se ceo nun qui ert chuneut à tuz, e pur ceo est dit:“Multes choses fist Deus ki ne sunt pas escrites en cest livre”, ceo est en l'euvangelie. En altres sunt truveies plusors, maies neient tutes.
D. :Muntat il suls?
M. :Cil munterent od lui ki od lui resorstrent.
D. :En quele forme muntat il?
M. :Jesque as nues en icele furme que il out devant sa passiun. D'iluec en avant en tele, cum il aparut, quant il se tresfigurat.
D. :Pur quei ne muntat il si tost, cum il resorst?
M. :Pur treis achaisuns. La premeraine, pur ceo que li suen seussent veirement que il ert resurs, quant il le virent mangier e beivre. La secunde : Apres les quarante jurz volt munter en ciel. La tierce, pur ceo que seinte iglise ki est cors de Crist, ert à suffrir passiun suz Antecrist e apres quarante jurz muntereit el ciel.
D. :Que est Crist seeir à la destre sun perre?
M. :Humanitet reposer en la gloire de devinitet.
D. :Chument pried il sun perre pur nus ?
M. :Represent sa passiun.
D. :Pur quei n'enveiad il seint espirit plus tost?
M. :Pur treis achaisuns : Primes, que li apostle le receussent od jëunies e od oreisuns dignement. Apres, que cil receussent seint espirit ki la lei gardennt. La tierce feiz, pur ceo que el cinquantisme jur de la resurrectiun receust li puples Deu franchise e herited de parais, si cum fut delivred de Egipte.
D. :Ad Crist ore plenire goie?
M. :En une maniere l'at e en altre maniere ne l'at; tant cum apartient à sun cors, ceo est à seint iglise, ne l'ad il nient, ker encore n'ad il pas tut le munde mis soz sei. Jueu le blasment, paien l'escharnissent, herite le depiecent, mal hume se cumbatent od lui, en ces menbres sueffret chascun jor. Cum il avrat tut iceo vencut, lores avrat il pleniere joie.
D. :Cument est seint iglise sis cors e li eslit sui menbre?
M. :Ker si come li cors aert al chief, issi est seinte iglise jointe à Crist par le sacrament de sun cors e est faite uns cors od lui. Li oil delquel chief sunt li prophete ki purvirent les choses ki erent à estre. Li apostle sunt mains ki osterent humes de errur e sis menerent à verited. Li doctur de sainte iglise sunt les denz e li espositur de sainte escriture. Les mains sunt li defendeur de seinte iglise. Li vilain ki paissentsainte iglise, sunt li piet. Ensorquetot nus sumes cil qui chargent le ventre de sante igliseki est nostre merre. Toz li cors est äunez en un od la juinture de verité e de charité.
D. :Pur quei est li cors de lui de pain e sis sancs de vin?
M. :Pur ceo est li cors de lui pain qu'il dist:“Jeo sui vis pains.”Pur ceo est sis sancs de vin, ker il dist :“Jeo sui veire viz.”E si cume li cors del hume est nurriz de pain, issi est l'anme saule de la viande de Crist. E si cume li pains est fait de mulz greins, issi est li cors de Crist cuilliz de molz esliz. E si cume li pains est quiz de feu, issi est Crist ars en la furnaise de sa passiun ; liquels painz est dit char, ker il est sacrifiez pur nus si cume aignels. Li vins decurt de mult raisins e est aprienz de mulz el pressuir; issi est li cors de Crist fait de molz.
D. :Cume la semblance de paien e de vin seit iluec veue, cument est il dit char e sancs?
M. :Cum il seit veirement ceo que MARIE engendrat e ki pendiet en la cruiz e ki tresperçat les ciels, pur ceo remest la senblance de pain e de vin; se tul veïsses enfant, si cum il est veirement, tu ne l'osasses thucier od tes levres e pur ceo que tu en aies majur deserte, se tul creiz, quant tu nel veiz od les oilz, mais od le quuer.
D. :Quel saluz est en iceo?
M. :Si cume viande est turnee en char del manjant, issi chescuns feeilz par iceste viande est faiz cors de Crist. Par fei sumes nus crucifiez od lui al munde à vices e à cuveitises e sumus ensevelit el baptisterie od lui e pur ceo i sumes plungiez treis feiz. Par la viande de sun cors sumes nos sis cors, e pur ceo est besenuz que nus seiums là menez, u il est.
D. :Averunt plus de senteet cil ki plus en receverunt?
M. :Nenil. Si cum est diz de la manne:“Ki plus en cuilliet, n'en out pas plus e ki meins en quilliet, n'en out pas meins”, issi le prenent tuit egalment, e cheschuns le manjuet tut e il maint tuz entiers en ciel.
D. :Quel luier avrunt cel ki dignement le traitent?
M. :Duble luier: Un pur ceo qu'il le traitent enurablement, altre pur ceo qu'il sunt de bones murs.
D. :Que t'est vis d'icel ki neint dignement le traitent?
M. :Si cume d'icels ki meinent lur vie cuntre dreiture e en adulterie, en fornicatiun e en altres vices e cume cil ki vendent e achatent les iglises e chum cil ki deservent le puple par false seinteed e par felunesse essample le meinent en errur. Tut cist sunt traitur Deu e crutifiur.
D. :Preueve le.
M. :Pur quele achaisun deivent pruveire messe chanter?
D. :Pur sul Deu e pur lur salit e pur la salud de saint iglise.
M. :Se il la cantent pur aveir u pur estre enorez des humes e enrechizde richecez, quel altre chose funt il fors Deu crucifier?
D. :Puet li pueples d'elss'enculper?
M. :Quant li fiz Eli ordeiouent le sacrefise Deu, à bien prouef perit tuz li puples od els, e ceo nus mustret escriture que cil ki s'acumpaignent od cels qui ceo funt, sunt lur cumpaignun en pennes.
D. :E se il nel sevent?
M. :Cil qui tochet la peiz, si en est chunchiez, e cil qui s'acumpaignent od els, si serrunt chunchié d'els. Cil kis refuserunt, ne serrunt pas cunchied.
D. :Funt itel le cors Deu?
M. :Ja seit ceo que il seient felun, nepurhuc par lur paroles est faiz li cors Deu, ker huem ne sacred mie, mais Crist. E pur ceo n'est il pas enpeiriez des feluns, nen il nen est amendez des buens, si cum li raiz del soleil, ne il n'est ordeez de la lungaine, quant il i luist, ne il nen est resplendiz del saintuarie, quant il i est.
D. :Cum seit bone chose ceo que est dunez à cels ki receivent neient des pruveires, mais de Crist, nuist lor il?
M. :Oïl, si le receivent de celui, dum il nel deivent receivre.
D. :Prove le.
M. :En pareis n'aveit nul mal pomier, kes Deus i aveit tutes choses fait bones, mais huem turnat icel bien en mal, quant il fist le chumandement al deable.
D. :Se alchuns est pres de mort, dunt ne se deit il pur besoign acumengier d'els?
M. :Se alcuns pur justice refuset receivre communion d'els e il ne dut par altres pruveires chascun jurnelmet sei acumunier, jeo crei que il iert sals, se il muert. Se alcuns ne fait lur ovres e il facet bien e enort Crist, se il s'acumenje simplement d'els, jeo crei qu'il puet estre salvez par sa fei, ker Joseph receut le cors Jesu Crist de Pilate e pas ne li nut.
D. :Puent il Deu apaier pur le puple?
M. :Ainz l'offendent e quant il entrent es seintuaires, sis chunchient. Les sainz vestemenz e les vaissels ki sunt à Deu saintefiet, cels cunchient, quant il les tochent. Cez het la compaignie des angles, cez fuit Deus, si cum il dit:“Mi fil meprovocherent, ejeo me cuverai que il ne me verrunt.”Fiz les apelet pur le pruverage, neient pur les ordeez. Le sacrefise d'els ne receit pas Deus, einz le het, si come il dit:“M'anme het vostre sacrefice, ker vus m'offriez paien cunchiet.”Li cors Deu, cum il ne puisset estre cunchiez, nepurhuec si est il cunchiez en els, cum il le prenent si cum altre pain senz discreciun. Lur oreisun n'est pas receud, einz est faiteen pechié, ker Deus ne l'ot. Lur beneïçun est turnee en maleïçun, si cum est dit:“Jeo turnerai”, ceo dit nostre sire,“vostre beneïçun en maleïçun.”
D. :Prenent il le cors Damnedeu?
M. :Li fiz Deu le prenent sulement, e cil qui ne maignent en Deu, ja seit ceo qu'il le metent à lur buche, nepurhuec pas nel receivent, einz manjuent e beivent lur jugement, e li cors Deu en est portet el ciel des angles, e deables lur getet charbun ardant en la gule. E pur ceo que il prenent cel vin si cum altre, si lur est turnez en fiel de dragun e en venim de serpent nun sanable.
D. :Dunt ne receut Judas ceo que sanz Pierres receut?
M. :Nenil, kar sainz Pierres amat nostre seignur e pur ceo si receut sun sacrament. Pur ceo que Judas le haït, la semblance del pain receut, mais il ne receut pas le sacrament, e pur ceo entrat deables tost en lui apres le morsel, ker nostre sire ne li dunat pas sun cors, mais sulement le morsel tuchied el sanc e neient sacred.
D. :Deit num lur obeir?
M. :Là u il cumandent bien, ne deit num mie obeir à els, mais à Deu, ker il dient e ne funt pas. Là u il cumandent mal, les deit l'um despire, ker plus cuvient obeir à Deu que à els.
D. :Puent il lïer e deslïer?
M. :Se il ne sunt desevred de sainte iglise par apert jugement,ja seit ceo qu'il seient forment lïed, ambure puent, ja seit ceo qu'il ne lïent ne deslïent, mais Crist par els. Se il sunt par jugement de seinte iglise debuté, si sunt à refuser cume paen. Tant cum Judas fud od les apostles, si aparut cum amis. Si cum li altre preechat, bateiat, fist signes. Puis qu'il s'en desevrat, si aparut cume enemis; eissi funt cist. Tant cum il sunt en la commune de seinte iglise, sunt li sacrament que il funt, ferm e cum il sunt mis hors, si sunt escharnit, ker il sunt lu e pur ceo sunt à chacier del parc Deu, si cum est dit:“Mis pueples, issiez de lur cumpaignie que vus ne seiez fait parçunier de lur felunie.”
D. :Nes puet huem guerpir pur nul pechiez?
M. :Icist deseivrement ne puet estre fait corporalment, ker si li buen esteient desevré des mals, ja nuls huem ne serreit convertit à bien par els. En elquantes choses sunt il à eschiver, meesment en mangiers e el servise Deu, si cum est dit:“Od hume de tel maniere ne deit huem pas mangier.”A eschiver sunt de churage e de volented, e pas ne deit huem consentir à lur ovres.
D. :Cument est fait lor consentement od ovre?
M. :Se lur malfait sunt loed e se num lur aied mal à faire par cunseil u par aveir, neient sulement cil qui ceo funt, sunt digne de mort, mais cil nes kil consentent; e pur ceo, ja seit ceo que li mal, tant lungement ne seient desevré de seinte iglise puplialment, ne sunt pas à eschiver, se tuit, li prelat e li suzget, ne lur consententà mal; lores sunt il mult à eschiver, ker dunc sunt il achaisun de mort al puple.
D. :Deivent les paroles Deu estre dites as mals humes?
M. :Se eles sunt seues, ne lur sunt pas à dirre, ker traitresestki lur dit les secreiz Deu, quant il sunt si enemi. E d'iceo est dit:“Ne donez pas la sainte chose as chiens, ne les margarites as pors qu'il nes ordeent.”Là u eles ne sunt seues, si sunt à dirre pur les esliz ki sunt entr'els à convertir, si cume nostresireaministrat à saint Perre e as altres ki erent à salver, paroles de salu, ja seit ceo que Judas e li phariseu se churucassent.
D. :Deit les huem suffrir cume Crist fist Judam?
M. :Li mal sunt à suffrir en seinte iglise, neient à resembler gesque icele hure que cil vienget od lu balei, ki osterat les greins de le paille e metet en sun gernier.
D. :Beals maistre, Deus te defendet de tuz mals e si te metet en sun pareis, ker mult m'as bien respondut e apris ceo que jeo t'ai demandet. Enchore te vuil demander plus, si tei plaist.
M. :Demande.
D. :Mals est diz neient à estre e est neient e mult me merveil, pur quei Deus dampnet angles e humes, cum il facent neient. Se il est alchune chose, il est de Deu de qui sunt tutes choses e si il est de Deu, dunc est il faitres de mal e à tort dapmnet cels qui funt mal.
M. :De Deu sunt tutes choses e il les fit tutes bones e pur ceo est neient mal par substance. Tutes les choses que Deus fist, parmaignent. Tute substance est bone, mais mal n'ad nule substance e pur ceo est à nent.
D. :Quele chose est mal?
M. :Nule altre chose, se ceo nun, u n'est bien, si cum est obscurtez, u n'est veiemenz u tenebres, u n'est luiserne, cum obscurtez e tenebres ne sunt pas substances. Treis choses sunt: Creature, nature, faiture. Creature si cum elemenz, nature si cume ceo ki ist d'els, faiture si cume ceo que angles u huem fait e sueffret. Pechiez funt, peines de pechiez sueffrent. Ceo ne fist pas Deus, mais il le suffrit à faire, si cum est dit:“Deus ne fist pas mort.”Pechiez nule altre chose nen est fors neient faire ceo que est cumandet u altrement faire que iln'est cumandet, si cume n'est altre chose aveir mal fors desaveir bien. Ceo que il est issi apelez de Deu nepurhuec, cum il seit par icele substance que Deus fist. Par dreit dampnet Deus icels ki ne funt ce que lur est cumandet u altrement funt qu'il ne lur est cumandez.
D. :Ki est faitres de pechié?
M. :Huem, deables amonesteres.
D. :Est grief chose pechier?
M. :Petit pechié, se il est fait à escient, plus est grief (est) que tut li mundes. Tuz les pechiez e les mals que li huem fait, est turnez en loenge de Deu, e pur ceo est mustré en tute le creature Deu neient estre de mal.
D. :Diz tu homecide e adulterie neient estre mal?
M. :Homitides est diz buens, si cume fud, cume David ocist Goliam e Judit Olofernum. Mariages est diz buens, mais pur ceo est diz mals avulteries que altrement est faiz que il n'est otriez. Icestes choses sunt turneies en loenge de Deu, quant il les espeneïst à dreit, ker si cum li empereres est à loer, ki bien guvernet les suens, issi est plus à loer, qui dampnet les larruns. E si cume Deus est glorifiez en la salvatiun des buens humes, issi est il loez par tut en la perditiun des feluns.
D. :Cume seit escrit:“D'iceles choses que Deus fist, ne het il nules”, que est ceo : Deus aimet les buens e het les mals ?
M. :Deus aimet tutes les choses que il criat, mais il nes aluerat mie tutes en un liu. Si cume li peintres aimet tutes ses culurs, mais il eslit les unes des altres, issi eslit Deus cels que il aimet, ceo sunt les buens, e sis met en pareis e les mas en enfern.
D. :Que est francs esguardz?
M. :Franchise d'eslire u bien u mal. Icele out huem franche enpareis, ore l'at chaitive, ker il ne vult bien, se la grace Deu nel desavancist ne nel puet, se ele ne l'ensuit.
D. :Que diz tu d'icels qui guerpissent le siecle e prenent habit de religiun e apres le guerpissent e sunt peiur qu'il ne furent einz?
M. :Alquant cumencent bien à faire e puis le guerpissent. Cil ki ceo funt, deservent l'ire Deu. Suvent trait li sers le fiz ki foleiet à sun perre e il repairet à la sue ovre; issi traient les mals les esliz à Deu e il repairent as mals estudies. Issi crieme ameine karited à regne e il n'i entret pas, issi sert deables à Deu e ses menbres à ses esliz.
D. :Cument sert deables à Deu?
M. :Ker il despist à estre glorius el ciel, pur ceo le fist Deus travaillus fevre en cest munde, e pur ceo est dit:“Jeol ferai tun serf durablement.”La furnaise d'icel fevre est afflictiuns e li suffleur sunt tribulatiuns. Li mail sunt temptatiuns,les tenailles sunt les turmenturs. Les limes sunt les langes d'icels ki maldient e detraient. D'icele furnaise e d'icels estrumenz espurgetdeables les vaissels d'or del celestiel regne, ceo sunt li eslit, esquels il renuvelet l'imagene Deu. Les feluns qui contre Deu ovrent, bat deables. Par itel maniere sert deables à Deu.
D. :Cument serven si menbre as esliz?
M. :Cum il les traient à bien par simulatiun e par aversitez. Par simulatiun les traient, cum il feignent bien dehors qu'il n'aiment pas dedenz. Lores li fiz Deu prenent par lur bones essamples ceo que il de tut lur cueraimente cum icil guerpissent ceo qu'il n'amerent, cist estunt plus ferm. Par aversitez les debutent, cumcil lur tolent ceo qu'il amerent trop e cum lur contrestunt que il ne puent aemplir lur charnels desirers; pur ceo sunt diables e li mal profitable, cum li eslit sunt esprove par eles e porté al ciels.
D. :Que diz tu des pruveires qui laissent lur iglises e prenent altre pur guain?
M. :Lu sunt, eschumenied e larrun des lur e d'icels qui à els vient.
D. :Pur quei sunt li mal reche ici, puissant, sain e li buen povre e aprient des mals e fieble?
M. :Li mal sunt ici riche pur les esliz, pur ceo que li buen despisent iceles choses, dum il veient les feluns flurir. Riches sunt primes, pur ceo qu'il puissent par lur richeces faire les mals qu'il vulent; apres, que c'il funt alchun bien, que il par ceo seient reguerreduned, ker quanque il funt, funt il pur honur terriene e pur ceo en unt lur loier. Puissant sunt primes, pur ceo qu'il puissent faire ceo qu'il aiment; apres pur les feluns que il defendent en mal; la tierce fiede pur les esliz qu'il les amendent de males ovres. Haliegres sunt, pur ceo qu'il ne sentent mal od humes e pur ceo qu'il aient graignur dolur apres. Li buen sunt blecied de suffraite e de langur, pur ceo qu'il ne se delitent en mal, e si il untalchune chose forfaite vers Deu, que il en seient quite, e se il ne l'unt, qu'il (il) seient coroned pur lur patience.
D. :Pur quei sunt ci alquant buen hume riche, puissant, fort e li mal sunt suffraitus, enferm e aprient?
M. :A alquanz esliz sunt pur ceo otriedles richeises, qu'il puissent d'eles faire ceo qu'il vulent e qu'il sacent que, se icez temporels choses sunt sueves e delitables, mult sunt plus les celestiels. Puissant sunt primes, pur ceo qu'il puissent les biens faire qu'il unt en talent;apres pur les esliz qu'il lur seient garde en bien; la tierce fiede pur les feluns qu'il les destreignent que il ne nuissent as buens tant cum il vulent. Sain sunt, pur ceo que li juste ne seient irried pur lur enfermeted, mais lied de lur salud. Alquant mal hume sospirent ci de povreted, d'afflictiuns de cors, de dolur, pur ceo qu'il aprengent, queles (sunt) choses sunt ameres.
D. :Pur quei vivent alquant mal lungement e li buen muerent tost?
M. :Li mal vivent pur ceo lungement que il eslit seient dampnet par grant turment apres. Li buen muerent tost, pur ceo que li mal ne lur facent lungement mals e qu'il seient en durables goies. Lunge vie est duneie as buens humes, pur ceo que lur merite seit agrevé e plosor seient amendet par lur bone essample. Li mal sunt ravid isnelement à turmenz, pur ceo que li eslit en aient pöur.
D. :Sunt beneured cil qui ci ne sueffrent nule adversited?
M. :Mais mult maluered, ker il sunt nurrid à feu cume fust secs. Cil sunt beneured, ki ci sunt constreignt de lor desirries e de multes adversitez, ker par tel mesure vendrunt il al regne del ciels, si cum est dit:“Deus chastied celui qu'il receit.”Jeo vuil que tu saces que li felun, ja seit ceo qu'il seient mult puissant, nepurhuec ne serunt pas senz peines e li eslit, ja seit ceo qu'il seient nun puissant en cest siecle, ne serunt pas senz luier.
D. :Pur amur Deu fai me ceo veier isnelement.
M. :Li felun sunt nun puissant, e Deus les het, e pur ceo que est espruved que mals est neient. Senz turmenz ne sunt, ker il sunt crucied e anguoissus qu'il ne seient pris ne ocis ne qu'il ne perdent lur choses, pur ceo dit nostre sire:“Nule paist n'est en els.”Li eslit sunt mult puissant, mais il sunt desavanci de la grace de Deu e bien vulent e puent. Mal refusent e en unt luier, ker il sunt senz pöur e cert de francheted; pur ceo est dit:“Li buens huem serrat senz pöur.”Altre chose te vuil dire que as mass ne vient nuls biens ne as buens nuls mals.
D. :Pur Deu que paroles tu? Dunt ne sunt li mal ici enrichit de mangiers e de bealted, de beles femmes, de buens dras de bestes e de granz edefiemenz? E li buen sunt ici mis en chartres e batud sunt e murent de faim e de sei?
M. :Cum li mal (v)unt tuz ices biens que tu as dit, si sunt semblant al peisun ki s'esgoist, quant il mort l'aim e od cele joie est traiz de l'ewe e muert,e sunt semblant à celui qui beit le beivre del miel e apres n'ad joie à beivre del amer beivre, ker pur les viandes avrunt il fiel e aisil, si cume out li riches huem, pur l'amur des femmes avrunt il pöur de sulphre, pur les bestes e pur lesedefiemenz avrunt versenenfern, pur les beals vestemenz averunt confusiun. Pur ceo est dit:“Lur jurz meinent en bien e mult tost vuntenenfern.”Li buen qui unt ici mal, si cum tu diz, sunt semblant à celui qui primes beit l'aluine e les altres herbes, pur ceo qu'il conuisset melz le vin suef, quant il le beit, ceo est à dire qu'il receverunt pur chartre durable mansiun, pur batemenz joie, pur faim e pur sei qu'il orent, nes averunt mais. Ici mustred escriture le buens humes estre riches tuz tens e beneurez e les feluns suffraitus e chaitis.
D. :Dunt est dignitez?
M. :De Deu tutes. Nule poested nen (n) est se Deu nun.
D. :Pur quei sortissent à la fiede li buen, à la fiede li mal poestez?
M. :Ja est il dit.
D. :Mais que me diz tu d'icels kis vendent e kis achatent?
M. :Kis achatent, od Simun mage sunt. Kis vendent, larrun sunt si cume Ziezi.
D. :Unt li prelat grant deserte vers Deu?
M. :Pur lur dignité n'unt il nule merite, se il nel deservent. Nepurhuec li evesche e li pruveire avrunt tanz luiers devant les altres, quantes anmes il salverunt par lur bone esample. E pur ceo est dit:“Sur tuz ses biens les metrat.”E s'il funt lur suggez errer par lur malveis esample, tantes peines avrunt devant els, quantes anmes sunt peries par els, si cum est dit:“A qui num plus chumandet, plus demandet”e derechief:“Li puissant hume sufferunt grant peine puissantment.”Cil qui sunt prelat es seculers choses, si cume li rei e li jugeur, se il jugent dreit e merci aient de lur sugez, devant les altres avrunt luier grant, ker cil ki bien aministred, grant luier en avrat. Cil ki à tort e cruelment aprient le puple, cruels peines avrat, ker cil avrat jugement senz merci.
D. :Cume li eslit ne sunt del munde, pur quei sueffrent il adversitez od les feluns del munde?
M. :Pur ceo qu'il s'acompaignent od les mals, si sueffrent adversitez od els.
D. :Ci(l) Deus seit tuz puissanz, si cum est diz:“Il fait quanque il vuelt”e derechief est dit de lui:“Suz tei est tut poeir, quanque tu vuels”, pur quei est dit de lui que il ne puisset alquantes choses, si cum est mentir e nient faire ceo que est trespassed? 
M. :Cum iceo est dit de Deu, n'est mie dit pur nunpuissance, mais pur suveraine puissance, kar tute creature nel puet a ceo flechir qu'il mut sun establissement.
D. :Que est la purveance Deu?
M. :Icele cunuisance par laquele il set les choses ki sunt à venir si cume iceles qui sunt presentes.
D. :Se Deus set tutes choses e si il les devant dist par ses prophetes e il ne puisset estre deceut en sa prescience e li ciels e la terre trespast, anceis que les paroles Deu puissent estre muez, il est vis à mei que tutes choses avinentparbosoign ki unkes avinent u ki sunt à venir.
M. :Dui besoign sunt: Uns naturels, si cum est soleil naistre en orient u jur, si ranuitet. Li altres est voluntaires, si cum est aler e seeir, ker ceo que Deus vuelt que seit fait, ne puet estre que ne seit fait, e ceo que il otriet tant sulement que seit fait, si cume est que hume facent u bien u mal, n'est pas besoignz à venir. Tutes leschoses que humes esteient à faire, Deus les sout e par ses prophetes les devant dist. Neient nepurhuc par sa prescience ne lor donat que eles fussent faites, mais maiment humes lidunerent force, cum il aamplisseient lur volentet.
D. :Avient alchune chose par aventure?
M. :Nun, mais tutes choses avient par l'ordenement Deu.
D. :Cumfaitement sunt dunches arses à la fiee les iglises Deu od feu ensement cum par aventure?
M. :Aventure est nient, ker escrit est:“Rien nen est faite en terre senz achaisun.”Ici mostret que nule iglise n'est arse ne destruite el munde, se Deus nel vuelt. Iceo avient par treis achaisuns: La premiere est, se eles sunt faites de choses nun aquises par dreit. La secunde, se li habitor se contienent desordeneement. La tierce, se li hume les aiment plus que les durables choses. Nees les bestes ne muerent, ne n'enferment se par le jugement Deu nun.
D. :Cum morz e enfermetez seit peine de pechié, pur quei les sueffrent bestes, cum eles ne sevent pechier par discretiun?
M. :Par eles est huem espeneïz, cum il est penez de lur dulur en mort u en churage.
D. :Ceo puet estre des privees, mais que diz tu des salvages?
M. :Ceo que eles sunt travailliees d'enfermetez, ki lur avienent del malvais air e d'altres choses, ki sunt muees pur pechiez de humes encontrarietet.
D. :Que est predestinatiun de Deu?
M. :Ceo est ordenemenz, par lequel il ordenat alquanz à sun regne, ainz que li secles fust faiz, desquels ne puet nuls perir.
D. :Se nul ne puentestre salvé se cil nun ki sunt predestiné pur quei lur vinent tutes choses en bien, nees pechiez?
M. :Ker apres les granz felunies serrunt humles e de lur salva tiun rendrunt plenteïves graces à Deu. Li felun sunt fait pur les esliz, pur ceo qu'il se chastient par els, cum il les verrunt en turmenz.
D. :Pur quei est otried à pechier as esliz?
M. :Pur ceo que Deus lur mustret sa misericorde.
D. :Sunt li predestined salvé, se il ne travaillent?
M. :La predestinatiun est issi establie qu'ele seit cenue par oreisuns e par almosnes e par laburs, si cum est dit:“Par multes tribulatiuns nus estuet entrer el regne Deu.”As petiz est dunee predestinatiun par gregeted de mort, as plus escreuz par travailz, ker escrit est:“En la maisun mun perre ad multes mansiuns”, keschuns avrat mansiun sulunc sa deserte. Nuls ne purrat plus deservir que Deus li durrat, ne nuls n'avrat altre mansiun fors cel ki li est apareilliee, ainz que li mundes fust faiz. Nuls des feluns ne puet rien faire fors tant cum Deus li otried, ne altre peine n'avrat fors cele que Deus li ad esguardee devant le munde, si cum il est dit:“Jeo haï Esau e amai Jacob”, einz que il feïssent ne bien ne mal.
D. :Si cume cil sunt dit culpable, ki multes choses oïrent de Deu e nes voldrent faire, sunt cil ensement culpable, ki unkes rien n'oïrent de lui e nul bien ne firent?
M. :Hume sunt pur ceo cried qu'il servent naturelement à lur criator par la dilectiun del pruisme, si cum dit escriture:“Ne faire à altre se ceo nun que tu vuels qu'il te facet.”Nuls ne vuelt suffrir sun uvel qu'en li facet larrecin ne mal, ne il nel facet à altre. Cum hume despisent lur pruisme, à Deu contredient, ker nuls lius nen est, u Deus ne seit coneuz, e pur ceo ne se puent li mal hume escuser.
D. :Puent se escuser cil qui cunuissent Deu e funt mal?
M. :“Ki Deus ne cunuist, ne Deus lui.”Cil kil conurent par feid, mais sa volented ne conoissent simplement, se il sunt dampnet, ne sunt pas dampnet griefmennt, ker li sers ki ne set la volentet sun seignur e ne la fait, batuz iert un poi, e cil qui la set e ne la feit, durement serat batuz. Cil ki ne vulent bien oïr ne aprendre, dublement serunt dampned: Premereinement, pur ceo que il pechierent à escient, apres, pur ceo qu'il refuserent à aprendre bien, si cum est dit:“Li ciel descoverrunt lur feluniee la eé s'drecerat encontre cels qui distrent à nostre seignur: Deseivre tei de nus, nus n'avum cure de ta science.”
D. :Sunt anmes criees dès le comencement del siecle u chaschun jur?
M. :Deus fist tutes choses ensemble à une feiz, si cum est dit:“Deus fist les choses qui sunt à estre.”Apres les departid. Anmes sunt criees dès le chumencement del siecle de nun veable materie e eles sunt furmees chaschun jur e mises en cors, si cum est dit:“Mis perre ovre jesque ore, e jeo ovre.”E en altre liu:“Ki feinst deviseement les cuers e les anmes de humes.”
D. :Cum Deus ne crit anmes se bunes nun e eles entrent en cors par s'obedience, mult merveil quant eles vunt en enfern, se li cors mort sempres.
M. :Deus de qui est tute buntez, ne criet anmes sebuenes nun, e eles naturelment desirrent à entrer en cors, si cum nus desirrum naturelment vivre. Mais cum eles entrent en cel nun net vaisel, tant le cuveitent à aveir que plus l'aiment de Deu, e pur ceo qu'eles plus l'aiment, si est dreiz que Deus les metet hors de sa compaignie.
D. :Sevent anmes rien en cors d'enfanz?
M. :Nus lisum de seint Johan que s'anme en ventre sa merre sentit Deu, e issi nus est mustré que les anmes d'enfanz sevent alchune chose.
D. :Pur quei apeles tu cors nez de cristien nun net?
M. :Ker il est nez de nun nete semence, e en altre liu est dit:“Jeo sui conceuz en felunies.”
D. :Cum huem est esneiez tuz en baptisme e mariages seit bons, cument est dite sa semence nun nette?
M. :Huem en baptesme est seintefiez dehors e dedenz, mais derechief la semence de lui est ordee par la coveitise de la char.
D. :Cum icele conjunctiun ne puisset estre faite senz charnel delit e icil enfes ne se puisset combatre od sun perre ne od sa merre, pur ceo qu'il nen est unchore furmez, cument est il nun netz e reddevables à culpe e à peine?
M. :Icist crimes de pollutiun ne guerpist pas les perres e les merres, einz est espanduz en els, e pur ceo sunt redevable à la culpe de Adam, en qui il sunt mort tuit.
D. :Se il sunt tuit mort en Adam, cument naissent il vif?
M. :Altresi est huem ki naist el munde e tost repairet à mort, cum est cil qui se demustret à alchune fenestre e tost s'en veit.
D. :Se pechié sunt relaissiet en baptisterie, pur quei sunt bateiet cil ki naissent d'els ?
M. :Se alchune paste estcorumpue de venim, tuit li pain qui de li sunt, sunt mortal. Issi fud Adam corumpuz, e pur ceo tuit cil qui naissent de lui, sunt corrumpu e digne de mort.
D. :Dunt ne sunt il vivifiet en la mort de Crist par baptesme?
M. :Si cum li perre e les merres sunt esneied par els meesmes en baptesme, issi cuvient les fiz estre renuvelez par els meemes en baptesme apres la mort de Crist.
D. :Pur quei ne leisset Deus alquanz naistre que il seient baptiziez u les nez primes sustrait de mort qu'il seient regenerez?
M. :Li jugement Deu sunt si cume abisme e pur ceo sunt repost,ja seit ceo que achaisun luiset en els, cum seit cuneu chose que pur les esliz est fait que, cum il verrunt cels senz deserte e à bien pruef senz pechied en peine, qu'il en rendent à Deu graces par la grace delquel il sunt escapez de tanz granz peines.
D. :Quele peine unt li enfant?
M. :Tenebres sulement.
D. :Nuist lur que ilsuntnez d'avulterie, de chusines, de chanuines, de muines e de nuneins?
M. :Nenal, se il sunt batizé, plus que nuist al furment que cil le semet, ki l'at embled.
D. :Nuisent li pechié des perres e des merres as enfanz u cil des enfanz à els?
M. :Escrit est:“Li perre ne porterat la felunie del fiz ne li fiz icele al perre.”Se il ne s'entreconsentent en mal e si li perrenepuent les fiz desevrer de mal, ne nuirunt pas li pechied des uns as altres plus que nuit à Josue d'aveir felun perre e felun fiz; mais si il s'entreconsentent, si serunt dampné cheschun par lur mal.
D. :Est granz pechiez à aveir sa chusine?
M. :Sulunc nature nuls, sulunc l'establisement de sainte iglise mult granz.
D. :Cument est iceo?
M. :Nuls pechiez ne fud à mangier la pume, mais le cumandement Deu à trespasser fud granz pechiez.
D. :Pur quei orent li seint hume lur chusines?
M. :Charitez ne s'estendiet entr'els ne maisquejesqu'à luramis, si cum est dit:“Aime tun ami e he tun enemi”, e pur ceo durent prendre les filles à lur cusins, asqueles il eussent amur. Entre nus s'estent charité e à amis e à enemis, si cum est dit:“Amez voz enemis”, e pur ceo que nostre sancs nus constreignet à amer noz cusines, si ad seinte iglise establit que nus prengum femes de altre lignages que des noz.
D. :Cument nen est pechiet sulunc natureà prendre sa cusine?
M. :List a dous freres prendre dous sorurs ?
D. :Oïl.
M. :La suer ma femme est ma cosine par sun sanc ; esiceo est pechié sulunc nature, pur quei prent mis frere ma cosine e jeo la sue? E pur ceo sulunc nature est nuls pechiez, mais li entrediz est griefs. p.] : Ne puis pas entendre pur quei huem ne puisset prendre sa cummere e sa fillole?
M. :Altresi d'icestes cume des cosines, sulunc nature n'est nul pechiez, mais sulunc sacrament est granz. Si cume ta femme est merre de tun fiz en charnel engendrement, issi est ta cumere en espiritel, e ta cummere est suer ta femme espiritelment, e ta fillole est suer ta fille espiritelment. Ensement, se tu lieves la fille alchun hume, tu seras frere sun perre, e il ne leist pas à nul hume prendre dous serurs e à nule femme prendre dous freres; par le sacrement est deveez tels mariages.
D. :Eslece te, m'anme, ker tu as oïd ceo que tu desriroues. Di mei, maistre, que t'est vis de?ministres de seinte iglise.
M. :Primes te dirrai des pruveires. Si il vivent bien par esample sunt luiserne del munde. Se il enseignent bien par parole, sel sunt de terre. Cil altre menistre sunt fenestre en la maisun Deu, par lesquels est dunee science à cels ki sunt en teniebres de mesconuissance. Se il vivent bien e ben nen enseignent, charbun sunt de feu, ki ardent e ne luisent. Se il (en) enseignent bien e malement vivent, chandeille ardant suntki à altres luist e ele ne veit gute. Cil qui bien ne vivent ne n'enseignent, sunt fums qui obscuret le liu e les oilz. D'icels est dit:“Esteiles sunt ki ne luistrent e pur ceo chaïrent del ciel.”
D. :Que diz tu d'icels ki despisent le munde e des muines e des altres de religiun?
M. :Se il guardent lur religiun bien, od Deu serunt jugeur; se ceo nun, plus serunt chaitif de tuz humes, ker il nen unt ne siecle ne Deu. D'icels est dit:“Il descenderunt tut vif en enfern.”
D. :Que diz tu des chavalier?
M. :Petit de bien de cels qui vivent de preie e vestent de ravine e en achatent possessiuns e lur bosoignz en funt. D'els est dit:“Lur jur defaillirent en vanité e pur ceo muntad sur els le ire Deu.”
D. :Quele esperance hunt li marcheant?
M. :Petite, ker quanque il unt, à bienpruef l'unt par trecherie.
D. :Dunt nevunt il suvent à iglises e offrent e funt almosnes?
M. :Tut ceo funt il pur ceo que Deuslur creisset e guart lur aveir, e pur ceo hunt lur luier. D'els est dit:“Cil ki se fient en lur richeces”, serunt mis en enfern e mort les i paistrat.
D. :Que diz tu d'icels de diverses arz?
M. :A bien pruef sunt tuit perit, ker quanque il funt, funt od grant trecherie. D'els est dit:“Ne sunt tenebres ne umbre de mort, u il puissent estre, tant fud grant lur felunie.”
D. :Li jugleur, hunt il esperance?
M. :Nenil nule, ker il sunt hume à deable. D'els est dit:“Il ne conuren Deu, ne Deus els.”
D. :Que diz tu des repentanz puplielment?
M. :Ne dire pas“repentant”, mais“Deu escharnissant”, ker il escharnissent Deu e els meismes deceivent; cum il funt mal, si s'esleecent; cum il ocient humes, si chantent; cum il funt avulterie, si s'esgoissent; cum il se parjurent e funt sacrilege, si s'en gabent; cum um les met en peneance, si manjuent e beivent tantqu'il sunt ivre. D'els est dit:“Deus durrat en lur char verms e feu nun esteignable.”
D. :Que diz tu des fous?
M. :Entre les enfanz serunt, ker il ne soient pas mielz faire, e pur ceo serunt salf.
D. :Que diz tu des guaigneur?
M. :De grant partie sunt salf, ker il vivent simplement e si paissent le pueple Deu de lur söur, si cum est dit:“Il manjuent les travailz de lur mains e sunt beneuret.”
D. :Que diz tu des petiz enfanz?
M. :Cil ki ne sevent parler e cil de treis anz, ki sunt baptiziez, sunt salf, si cum est dit:“D'icels est li regnes des ciels.”Cil ki sunt de cinc anz u de plus, alquant perissent e alquant sunt salf.
D. :Mei est vis que poi sunt salf.
M. :“Estreite est la veie ki meinet à vie e poi vunt par li.”Si cum li columbs cuilt les purs grains, issi quilt Deus esliz de tutes ses genz, liquels prent nees alquanz de la lignee as larruns, ker Deus conuist les suens, pur lesquels il espandit sun sanc.
D. :Cum est escrit :“Deus fut mort pur les feluns”, cument espandit il sun sanc sulement pur les suens ?
M. :Crizst, fut morz pur suis les esliz, ki lores erent felun eposé en mescreance.“Pur tuz”, dit, ceo est pur tutes genz e pur tutes langes e neient sulement pur cels qui furent en sun tens, mais pur cels ki aveient à estre e qui furent en enfern, si cum il dit:“Jeo ne sui enveiez fors as ueilles qui perirent del puple Israel.”Les ueilles qui proenrent, sunt li eslit lesquels Crist vint raendre par sa mort, dum est dit:“Jeo pos m'anme pur mes ueilles”, mais nun pas pur cels desquelsil dit:“Vos n'estes pas de mes oeilles.”D'iceo dist Jesus :“Jeo pri pur icez, e num pur le munde”e si redist:“Jes amai, einz que li seecles fust.”D'icez redit il meismes:“Icist mis sancs qui eiert espanduz pur mulz”e ne dit pas“pur tuz”. Rien ne dunat la mort Crist as feluns fors dreite dampnatiun e d'itel maniere n'est pas morz pur icels, ker tuit felun devant le munde consentirent en la mort de Crist, dum est dit:“Tutes cez choses vendrunt sur ceste generatiun”, ceo est des mals.
D. :Cum Crist est misericorde e ces merciz sunt sur tutes ses ovres, ki ne vint pas apeler les justes, mais les pecheurs, pur quei n'ad il merci d'icels?
M. :Crist est sur cels merciables qui se conuissent meserrez. Li felun quident qu'il seient dreiturier e pur ceo nes apelet pas Deus, si cum est dit:“Nen aies merci d'icels qui funt felunie”; e cum Deus seit justice, se il eust merci des menbres al deable, dune ne fust il pas justes, e pur ceo est misericorde as buens ejustice as mals. Sa misericorde est sur tutes ses ovres, ki fait luire le soleil sur les buens e les mals e pluet sur els e sis paist.
D. :Puent li buen e li mal estre coneu par alchuns signes?
M. :Oïl, ker li buen se conuissent en bien e sunt certain d'els, haliegre sunt de vult, resplendissant de grace, atempred en lur ire, dulz sunt en cuer e en parole. Li mal sunt de felenesse concience, d'ameir cuer, d'oscur vult, nun estable en parole ne en faiz, nun atempred en ire, nun mesurable en ris, sempres tardif, sempres isnel. Le venim de lur cuers metent fors par amers diz.
D. :Se en la mort de Crist sunt parduned pechied, pur quei sumes nus baptiziez?
M. :Pechied sunt parduné en la mort de Crist, mais nus sumes baptiziez par sa fei.
D. :Par quantes manieres sunt parduné pechied?
M. :Par set.
D. :Queles sunt?
M. :La premiere maniere est par baptisterie. La secunde par martirie, la tierce par confessiun e peneance, si cum est dit:“Jeo regehirai à Deu mun pechié, e il le me pardurrat.”La quarte est par lermes, si cum est dit:“Beneured sunt ki plurent, ker il serrunt confortet.”La quinte par almosne, si cum est dit:“Si cum ewe esteint feu, issi esteint almosne pechié.”La siste, quant nus pardunums à cels qui nus forfunt, ker escrit est:“Se vus pardunez , e Deus vus pardurrat.”La setme par charited, ker ele covre mulz pechiez.
D. :Que valt confessiun?
M. :Tant cume baptesme. Si cume li pechied de noz anceisursnus sunt parduned en baptisterie, issi nus pardunet Deus noz pechiez que nus faisums par confessiun, e est jugemenz.
D. :Cument?
M. :Dui sunt li jugement Deu: Li uns ici par confessiun, li altre el dederrain jur par espruvement el quel il serrat jugierres e li deables acuserres e li huem culpables. En icest serat li prestres jugierres de Crist, huem e acuseres e culpables, de peneance e de concience. Cil qui est jugiez ici, ne serat pas jugiez là o ne encusez, si cum est dit:“Deus ne jugerat pas dous feiz une chose.”
D. :Valt peneance u almosne rien, se li pechié ne sunt laissié?
M. :Si cum nule medicine ne valt à plaie, tant cum li fers i est, issi ne valt nuls bien à hume, se il ne guerpist sun pechié, ker ki fait pechié, sers est del pechié, e nuls huem ne puet altrui serf faire franc.
D. :Profiterunt à mals humes bienfait?
M. :Pur tuz les biens que il ferunt, receverunt il guerredun en ceste vie u en l'altre. En ceste vie, si cum est dit del riche hume:“Tu receus bien en ta vie.”En l'altre, si cum est dit:“Cent dubles receveirez.”Ensement de tuz les mals que huem fait, u en cet siecle u en l'altre les espeneïrat, si cum est dit:“Devant Deu n'est nuls pechiez, ki ne seit espeneïz.”
D. :Pur quei otriat Deus as jueus leals sacrifices, quant il ne tolirent pechiez?
M. :Pur ceo qu'il ne sacrifiassent as idres, si cum il aveient apris a faire en Egipte, e pur ceo les menat il tant par desert que il i obliassent icele custume e pur altre chose: Si cume le puples des jueus esteit figure e umbre del crestien puple, issi dut en lui aleravant l'umbre del veir sacrefise. Puis que Deus vint duner sa beneïçun ki dunat lei à cels ki furent en l'umbre, eposat fin as sacrefices e dunat seis meesme veir sacrefice qui tot les pechiez
D. :Cume hume ne cultivassent idres el cumencement delsiecle, dunt vindrent il puis?
M. :El tens Babel la tur as gehanz lisum estre establie, la haltece de laquele aveit quarante quatre estades. Iluec iert li premiers reis del munde, Eroc, ki regnat mult e fist un imagene à sun perre Belo e cumandat à tuz ses humes qu'il l'äurassent. Apres lequelmult altre furent idres, cil de Crete à lur rei Jovi, cil de Athenes à lur rei Cicopri, li latin à lur rei Jano, li rumain à Romulo. D'iceo est dit:“La premeraine crieme amenad les deusel munde”, e li deable en lur formes se metent e si sedueient le puple e gabouent.
D. :U ert Babel?
M. :En icel liu u est ore Babilonie que Semiramis la reine fist de tiule e de betumee pur ceo que les tiules contresteussent al feu e la betumee a l'ewe. La lungece e la laur durouent quarante liwes. La laur del mur aveit cent cinquante cutes. En ceste cited furent primes establies idres, en ceste naistrat Antecrist, si cum est dit:“De Babilonie istrat coulure ki devorrerat tut le munde.”
D. :Sunt altel à apareiller d'or e de pierres precioses?
M. :En l'enur Deu nenil, ker qui enviet les celestiels choses od luiers, si off(r)ent.
D. :De quels choses poum nus Dei apaier?
M. :De paroles, ker il se delitet mult en sa semblance, ker Deus est parole. D'iceste criat il le munde e guvernet e nurrist. D'iceste nusenhunurum nus e amum. Deus est espiriz e pur ceo n'est pas apaiez de terrienes richeces ne de grant largeces, mais de bonnes ovres.
D. :Profited a hume aler en Jerusalem u à altres seinzlius?
M. :Oïl, mais melz lur vendreit duner à povres ceo que il i despendent, e se alchuns i vait pur l'amur Deu de sa propre herited e de sa suor, si li valt. Mais se il i vait pur loenge u pur les lius veer, sun luier en ad receud, ker il ad veud ceo qu'il desirout. Se alchuns i vait od aveir pur guainier, par bosdie, par ravine, issi plaist à Deu e as seinz cume cil plaist al perre ki sun enfant li ocit devant lui.
D. :Pur quei n'otriat Deus à hume qu'il passast tute le semaine à un mangier?
M. :Faim est une des peines de pechié, ker huem esteit issi criez que, se il volsist, il peust vivre beneurez senz travail. Puis que il chaït, ne pout repairier senz travail e se il n'eust frait e faim, pas ne travaillast, eissi fust hors de regne. Deus li donat faim pur ceo que il par besoign se travaillast e issi repairast, e nepurhuec iceo est dit des esliz, ker à felun sunt tutes choses à peine.
D. :Est à hume posez li terme de sa vie lequel il ne puisset trespasser?
M. :A cheschun est establit cumbien il deit vivre, e ultre le terme ne puet nuls vivre, si cum est dit:“Tu nus posas terme que nuls ne puettrespasser.”Huem se puet desavancir par armes, par bestes, par venim, par feu e par ewe, si cum li luez puet par ses malveises murs desavancir sun terme e perdre sun servise.
D. :Pruve.
M. :Deus amenat les fiz Israel de Egipte pur ceo que il lur dunast la terre de promissiun, mais il la perdirent par lur pechiez, ainz que il i venissent e si furent mort el desert.
D. :Piechet li jugieres, quant il peine les culpa(l)bles?
M. :Nenil, ker Deus l'at establit.
D. :Piechent li serjant qui funt turmenz as dampnez, quant huem lur cumande?
M. :Nenil, einz les deivent mult pener.
D. :D'icels ki sunt pris en pechiez e iluec se repentent, quant il se muerent, que t'en (en) est vis?
M. :Bien, ker alquant sunt espurgiet par la peine e si sunt salf, si cum fud li lerres en la cruiz, e alquant sunt delivret par oreisuns des sainz humes.
D. :Pur quei aprenent li enfant mielz que li viel hume?
M. :Ker lur anme est nuvele e curiose à tutes choses. Li senz de vielz humes est mult atenviez par multes cogitaciuns.
D. :U vin l'arche Deu?
M. :Cume Jerusalem fut destruite par cels de Babilonie, si la repost Jeremies e li altre prophete el sepulchre Moisi, e Elies e Enoch l'en osterunt.
D. :Entendirent li prophete ceo que il escristrent?
M. :Oïl.
D. :Pur quei distrent il dune si obscurement?
M. :Nel durent pas faire altrement, ker al machun cuvient establir e al peintur peindre. Ensement li patriarche le lui de seinte iglise demustret par figures. Li prophete poserent le fundament par lur escriptures, li apostre fichierent les paretz par lur predicatiuns, e li altre ki vindrent apres, les peinstrent par lur espositiuns, mais sainte escriture n'est escrite fors as fizDeu, alquels seint iglise mustret par la clef David tutes choses. Cil qui ne sunt fil, tant sulement dehors veient e nient n'entendent, ker il ne aiment ne ne creient.
D. :Unt humes angles à els guarder?
M. :Oïl. A cheschune anme, quant el est mise el cors, estlivrez uns angles ki la guardet e portet à Deu en ciel tutes ses bones ovres.
D. :Cum Deus set tutes choses e li saint angle les esguardent en lui, est nule chose qu'il ne sacent?
M. :Ceo que li angle recuntent à Deu noz ovres, nule altre chose nen est, fors que il s'esleecent de nostre bien, si cum est as angles Deu, quant li pechierres se repent.
D. :Sunt li angles tuz tens en terre odcels qu'il guardent?
M. :Cume besoinz est, si vienent en aïe e meesmement, cum huem les prie, ker n'est nule demurance el venir. En une hure sunt del ciel à la terre e de la terre el ciel, e cum il descendent à nus, tuz tens veient Deu.
D. :Cument apareissent il à humes?
M. :En furme de hume pur ceo que huem les puisset oïr e veer, ker altrement ne purreit estre.
D. :Aguaitent li diable humes?
M. :A cheschun pechié sunt deable apareillet kil recuntent à lur seignur, e se alchuns d'els est vencuz par alchun bon hume, isnelement le prent li bons angles e sil met en abisme, e ja puis n'en istrat, ja seit ceo que altre seit mis en sun liu. Si cum huem fut vencuz de alchun buen hume, tost est mis en enfern à tuz tens.
D. :Puent il purseeir ceo que il vulent?
M. :En pors ne puent il entrer, se Deus ne lur laisset, e nepurhuec si travaillent il les cors as buens humes à la feiee. Li cors de hume est dediez à Deu e à saint espirt el baptisterie, si cum est dit:“Vos estes li saint temples Deu.”Icest temple habitet tuz tens u sainz espiriz u deables.
D. :Que valt unctiun de oile as enferms?
M. :Li pechié confes e nun refaitsuntrelaisiet par li, si cum est dit:“Se il est en pechié, pardunet li sunt”, e se il n'at fait peneance de ses pechiez, riens ne li valt l'unctiun, einz li nuist.
D. :Profitet peneance en la fin?
M. :Cil ne guerpissent pas lur pechiez kis portent jesqu'à la fin, mais li pechiez els ; e nepurhuec cil qui repentent de tut lur cuer, truvent merci, si cum fist li lerres. Escrit est:“En quel hure que huem se repentirat de cuer, salf serat.”
D. :Dum est dite morz?
M. :D'amertume e del mors de la veé pome. Treis morz sunt: Une nun mäure si cume d'emfanz, altre aigre si cume de juvencels, la tierce naturel si cume de vielz humes.
D. :Cum pechié sunt parduned en baptisterie e cum morz seit peine de pechié, pur quei li est otriee aveir seignurie sur les esliz apres le baptesme?
M. :Pur ceo que il puissentpurCrist suffrir e plus estre curuned; e pur altre chose: Se huem ne murust apres le baptesme, tuit se bateassent, mais ne pur Deu, mais pur ceo que il ne murussent. Deus pardunat pechié al baptesme, mais il ne pardunat pasles peines del pechié. Pur ceol fist que huemse guardast de mal faire.
D. :Sunt pardunet as feluns pechié en baptesme?
M. :Oïl. Mais, cum il les refunt, si ne lur sunt pas parduné, si cum est dit:“Jeo te pardunai tute ta dete, fel serf”, e apres si dit:“Batez le jesque il m'ait tut rendut.”
D. :Pur quei otriet Deus cels apresmier à baptesme e à altres sacramenz, cum il set que il ne sunt digne?
M. :Pur les esliz que il les traient à essample.
D. :Que est blasmer saint espirit?
M. :Pechiez est ki ne serat pardunet ne en cest siecle n'en l'altre. En peneance qui est faite od fei e en seint espirt est remissiun de pechiez. Ki se desfie de la grace del saint espirt e ne se repent, cil blasmet seint espirt, e ceo est pechiez senz pardun.
D. :Nuist as buens humes, se il muerent de mort subite u se il sunt ocis?
M. :Nenil. Ne murent pas de mort subite, ki tuz tens pensent que il deivent murir. Mais que il seient detrenchiez od fer u de bestes defruissiez u plungied en feu u en ewe u de quele malaventure que il seient mort, tuz tens est la mort de saintpreciusedevant Deu, si cum est dit:“De quele mort que unkes li buenshuem muerget, ne perdrat pas sun luier”e (e) cel mort ne nuist pas, einz valt mult, ker se il firent alchun pechié par humaine fiebleté, par l'aigre mort lur est pardunez.
D. :Valt as mals humes, se il languissent lungement en lur liz?
M. :Nei. De quele mort que il muergent, il muerent de mort subite, ker il ne penserent unkes murir, e pur ceo est tuz tens la mort as pecheurs pesme.
D. :Nuist as buens, se il ne sunt enseveli en cimenterie?
M. :Nenil, ker tuz il mundes est temple de Deu ki est edefiez en sun sanc. Se il sunt geté u enseveli en camp u en bois u en palud u devoret de bestes, tuz tens sunt il en les escurz de sainte iglise ki est par tut le munde.
D. :Valt lur neient qu'il sunt mis es sainz lius?
M. :Par les buens humes sunt li liu saint u il sunt enterré. En ceo profited à cels ki sunt en peines que lur cors sunt mis es sainz lius e que il sunt ajusted as sainz que li ami as buens humes, quant il passent par ilueches, prient pur els.
D. :Profited as mals humes, se il sunt mis en saint liu?
M. :Einz lur nuist, se il sunt ajusted à cels par sepulture desquels il sunt desevret par merite. Nus lisum en escripture que deable desfouent les malse siles metent hors des sainz lius.
D. :Beals maistre, Deus te facet loing de tuz mals e si t'acompaint od les de pareis.
D. :Mult t'ai demandet e tut m'as dit. Ore te pri jeo que tu me dies que tei est vis des buens, quant il muerent.
M. :Si cum li espus vait pur s'espuse e si l'ameinet à sa maisun od grant goie, ensement cum li buens huem muert, vient li buens angles ki l'at guardet, od grant compaignie d'angles e si enmeinet s'anme en pareis od grant joie.
D. :Est icist pareis lius espiritals u corporal?
M. :Ceo est mansiun des beneuret espirital, ker durable sapience la fist de le cumencement e si est en l'entendable ciel, u li saint verrunt Deu face à face.
D. :Sunt tutes lel anmes as buens humes menees là?
M. :Oïl, des parfeiz.
D. :Ki sunt li parfait?
M. :Cil qui plus funt que comandet ne lur est, si cume li martir e li confessor e les virgines, ker martirie e virginitez e reneiment del siecle ne sunt pas cumandement, einz sunt divins conseilz een pur iceo cil qui cez choses funt, si avruntle regne des cielspar heredited de Deu, si cum est dit:“Cum il dorrat somne à ses esliz, ceo est heritet de Deu.”Li buen huem sunt uncore purlurgnied d'alquantes mansiuns, e d'els est dit:“Que il lur profitet à hunur e à nus à salud.”
D. :Ki sunt li buen hume?
M. :Cil qui aamplissent li cumandemenz Deu senz querele, cil sunt mened en terrien pareis par angles u en alchun altre espirital goie, quant li espirit ne sunt pas creud habiter en corporals lius. Uns ordres est de buens humes qui sunt dit num parfait e nepurhuec tuit sunt escrit el livre de vie, si cum sunt li maried qui sunt mort pur lur desertes e receud en delitables lius. Mult d'els serunt pris devant le jur del juise en grant glorie par les preieres des sanz e apres le juise serunt acompaigniet as sainz. Alquant sunt des esliz asquels desest mult de perfectiun, ki ne se vuelent repentir de ceo qu'il unt fait; si cume li fiz qui piechet est livrez al serf à batre, ensement les otrient li saint angle à deables à espurgier, mais nepurhuec il ne lur puent plus nuisir que il deservirent u que lur est otried.
D. :Quel chose les puet delivrer?
M. :Messes, almosnes, oreisuns lur valent mult, se il les firent pur altres; e alquant d'els serunt delivré el setme jur e alquant el trentisme jur e alquant al anniversarie e li altre apres lung tens, e nepurhuec tuit serunt fait egalas angles apres le jugement.
D. :Pur quei sunt cist jurn demeined à els?
M. :Treis e quatre sunt set. Par treis est entred la fei de seintetrinited, par quatre est huem entenduz, qui est de quatre elemenz. Anme ad treis forces qu'ele est raisnable, irrasnable, cuveituse, e tuz li tens est par set jurz. Li setmes jurz est faiz pur ceo que quanque l'anme ad forfait en ses treis forces contre Deu, en la fei de sainte trinited li seit parduned. Par tres feiz dis sunt trente, par treis est entendue la nuvele lei par la feit de la trinited. Par dis est entendue la vieille lei pur les dis cumandemenz. Par trente jurz s'en vait cheschuns meis, e pur ceo est fait li trentels que à hume seit parduned quanqu'il ad forfait en la nuvele lei e en la vielle. Li anz est Crist, si cum est dit:“An acceptable à Deu.”Li meis sunt li doze apostle, si cum est dit :“Tu beneïstras la corone del an de ta bunted.”Li soleiz fait sun curs en un an e la lune en un meis, e pur ceo est fait anniversaries que à hume seit parduned quanqu'il ad forfait contre Deu e seinte iglise.
D. :Que est feus espurgables?
M. :A alquanz est espurgemenz en ceste vie cruciemenz de cors que li mal lur funt e à alquanz afflictiuns de charn (que li mal lur funt) par jëunes, par vigilies e par altres travailz, à alquanz perte de lur amis e de lur choses e à alquanz dulurs e enfermetez e àalquanz povretez de vivre e de vesture e à alquanz agretet de mort. Apres la mort serat espurgement si cume grant chalur de feu u grant freidur de vent u alchune altre maniere de peines, la menur desqueles est graignur que la graignur chose que huem puisset purpenser. Endementres que il sunt iluec posed, à la fiee si lur apareissent angle u altre saint en qui honur il firent alchune chose en ceste vie.
D. :En quele forme sunt il iluec poset?
M. :En la forme des cors que il orent ici. Dit est nees des deables que cors lor sunt duned del air esquels il sunt crucied.
D. :Cum cors seit nun sentables e rien par se ne puet ovrer fors ceo que l'anme ovret par lui ensement cume par un estrument, par quele raisun est il dampned?
M. :Cum hume asient lur enemis, primes lur destruient lur edifiemenz e ardent les e apres les ocient par cruciemenzpur ceo qu'il aient dulur de lur choses perdues e des plaies qui lur sunt faites el destruiement del cors. Cors e anme funt ensemble quanque il funt, e pur ceo est dreiz que il aient ensemble u bien u mal.
D. :Quantes anmes parvienent el ciel?
M. :Tantes quant angles i remestrent.
D. :Asez m'en as dit d'icest. Or me di que tei est vis des mals, quant il murent.
M. :Cume li mal muerent, si vienent li diable pur lur anmes e cruelment les traient des cors e sis meinent en enfern.
D. :Que est enfers u u est il?
M. :Dui enfer sunt: Li uns est bas e li altre halz. Li halz est une basse partie d'icest munde ki est pleine de peines, ker de là ist grant chalur e freiz e faim e sei e diverses dulurs de cors e batemenz de curage e pöur e hunte. D'iceo est dit:“Met fors m'anme d'enfer.”Li bas enfers est uns lius espiritals, u feus est nun esteingnables, delquel est dit:“Tu ostas m'anme del plus bas enfern”, ki est diz à estre suz terre que, si cume li cors des pecheurs sunt cuvert de terre, issi sunt lur anmes ensevelies en enfern suz terre ; si cum est del riche hume, enseveliz est en enfer, el quel nus truum lisant que sunt nuef espiritals peines.
D. :Queles?
M. :La premiere est feus qui issi est une feiz espris que, se tute la mer i entrout, ne l'esteigdreit ele. La secunde est nun suffrables freiz delquel est dit:“Se uns munz de feu i ert mis, tost sereit glace.”D'icez dous est pluremenz e estreignement de denz, ker li fums fait les oilz plurer e li freiz les denz serrer. La tierce est nun mortals serpenz e draguns ki issi vivent en feu cume peissuns en ewe. La quarte est pudlentie. La quinte est batemenz. La siste tenebres. La setme confusiun de pechiez. La huitme espoentable visiun de deables. La nuefme liens de feu dunt il sunt lïed.
D. :Pur quei sueffrent il tantes chaitivetez?
M. :Ker il despistrent la compaignie des nuef ordres d'angles e par dreit deivent ilestredampné en nuef turmenz; e cil ki ci arstrent del feu de cuveitise, par dreit deivent arder là de feu, e ki ci furent pudlent, par dreit deivent estre là pené en pudlentie,e ki ci enreidirent del freit de malice, par dreit deivent là estre pené de freit, e ki ci amerent teniebres de vices e ne voldrent venirà veire lumiere, pur ceo sunt là mis en granz tenebres, si cum est dit:“Ki iluec serat, ne verrat mais lumiere”, e pur ceo que il ne voldrent ci regehir lur pechiez, si serunt dampnet là durablement, e pur ceo qu'il ne voldrent ci oïr ne veer bien, si serunt là replenit de espontable veue e de chaitive oïe, e pur ceo que il pecherent ci tut à lur volenté, par dreit serunt là pené par tuz lur menbres. Murir desirrerunt e morz lur fuirat.
D. :Cument sunt il iluec posed?
M. :Lur chief sunt turné de desuz e li pié desus e estendut en peines.
D. :Allas, pur quei fut huem ned, qui tels peines avrat?
M. :Que as tu, pur quei plures tu. Li deable e si menbre sulement sufferunt ceo.
D. :Ki sunt si menbre?
M. :Li orguillus, li envius, li tricheur, li parjuré, li luxurius,lihomicide, li cruel, li larrun, li aver, li avuiltre, li menteur, lidetraiur, li descordant ki en cez mals ierent pris, surunt es turmenz que nus avum dit ça desus, senz repairement.
D. :Di mei, verrunt les li buen?
M. :Oïl, en peine les verrunt e li mal devant le jugement verrunt les buens en glorie. Apres le jugement verrunt li buen les mals en peines tuz tens, e li mal ne verunt ja puis les buens.
D. :N'avrunt nul duel li buen, cum il verrunt les mals issi pener?
M. :Nun. Ja seit ceo que li perre veie le fiz u li fiz le perre en peines u la merre la fille u la fille la merre u la dame sun seignur u li sires s'espuse, ja n'avrunt duel, mais issi se deliterunt à els veeir, cum nus faimes à veer noer les peissuns en cel ewe, si cum est dit:“Li buens huem s'esleecerat en Deu, quant il verrat la venjance des pecheurs.”
D. :Dunt ne preierunt il pur els?
M. :Nenil, ker il fereient contre Deu, se il preiouent pur les dampnez, ker il sunt issiuni aDeu que tuit li jugement Deu lur plaisent e il se esleecent en els.
D. :En quel enfern erent li buen devant l'advenement Deu?
M. :El plus halt, en un liu ki ert juint al plus bas, el quel il se pueient entreveer. A icels ki erent iluec, ja seit ceo que il nen eussent peines, esteit vis que il erent en enfern pur ceo qu'il erent desevered del regne. (A cels qui erent el plus bas) A cels ki erent el plus bas, esteit vis que ceo esteit suatume de pareis epur ceo preout li riches huem al Lazreque illidegutast lewe en la buche.
D. :Quele peine aveient il iluec?
M. :Teniebres, si cum est dit:“A cels qui habitouent en la regiun d'umbre de mort, est nee luiserne.”Alquant d'els erent en peines. Nostre sire vint al suvrain efern neissant pur ceo que il delivrast cel que deables aveit pris. Al plus bas descendiet murant pur ceo qu'il rensist cels qui erent en prisun, si cum est dit:“Tu dirras à cels ki sunt lïed:“Eissiez vus en”e à cels ki sunt en teniebres:“Seiez descuvert.”Lïez apelet cels ki erent en peines e les altres qui erent en teniebres. Les uns e les altres deslïat li reis de glorie e sis amenat en glorie.
D. :Cunuissent se il?
M. :Les anmes des buens humes cunuisseient tuz les buens e par num e par lignages, les mals nees cunuissouent tuz, e li mal cunuisseient les mals e les buens qu'il veent en tant qu'il saveient lur nums, si cume li riches huem sout le nun d'Abraham e de Lazre.
D. :Prient les anmes pur lur amis?
M. :Li buen hume prient pur cels qu'il amerent en Deu e pur cels kis apelent qu'il seient delivred de tuz mals.
D. :Cument prient il?
M. :Lur desirers est lur oreisuns. Quanqu'il desirent, tost receverunt. Nees lur oreisun est cruciement de cors e presentet bienfaiz à Deu. E nepurhuec il n'uren rien fors ceo que Deus ordenat à faire e altrement orassent il en vain.
D. :Unt il pleniere goie?
M. :Nenil, ker si cume li apeled vienent al pasteiement e si s'esleecent de lur reicevement e si sunt curius de lur amis ki n'i sunt, e cum il sunt tuit asembled, plus s'esgoissent, ensement les anmes as buens humes se esleecent ore de lur glorie e curius sunt de nus ki i desumes. Cum il receverunt lur cors e tuit s'asemblerunt, lores avrunt il pleniere goie.
D. :Quele est la maisun del perre e multes mansiuns?
M. :La maisun del perre est la visiun de Deu le tut puissant en laquele li dreiturier se glorifient come en Deu. Diverses mansiuns sunt guerreduns par desertes.
D. :Sevent les anmes ceo que nus faimes ici?
M. :Nel sevent pas iceles ki en peines sunt fors ceo que li angele u li saint lur dient. Iceles quienenfern sunt, plus ne sevent eles que um fait ici que li vif sevent que um fait là. Nepurhuec, si cum li prophete sorent alquantes chosesque li altre ne sourent, nequedent neient tutes choses, ensement alquantes anmes entres les males sevent alquantes choses que les altres ne sevent, ja seit ceo qu'eles ne sacent pas tutes fors celes qui lur sunt demustrees devinement u de cels qui muerent e là vienent, lur seient anunciees.
D. :Puent anmes apareistre quant eles vuelent?
M. :Les anmes des sainz apareissent, quant eles vulent e à qui eles vulent, u en veillant u en dormant. Celes qui sunt en peines, n'apareissent pas, se il ne lur est otried des angeles kis guardent que il prient lur amis que il facent almosnes e oreisuns pur eles que eles seient delivrees, e les delivres puissent nuncier lur goie à lur amis. Celes(es) ki sunt en enfern, ne puent apareir à nul. Se elessuntveues à la fiee apareistre, u en dormant u en veillant, ne sunt pas ce, einz sunt deable ki se transfigurent en angles pur ceoqu'il vulent deceivre. E se il avient veiablement que um les veiet, si est fait pur la merite d'alcun saint, si cume seint Martin l'anme del larrun aparut là u il destruist l'altel u par amonestement l'anme de apostolie aparut à saint Beneit el mostier, li chies e la cue de laquele fud asnes e li milius urs, ki diseit que ele ert traité de jurz e de nuiz par aspres lius de feu e apres le jugement la tranglutireit un puiz d'enfern.
D. :En quele furme apareissent eles ?
M. :En humain cors pris del air.
D. :Dum vient sunges?
M. :A la feeie (de) de Deu, cum il descuvre alchune chose ki est à estre, si cum il à Joseph fist par les esteiles e par les manvees que il sereit sur ses freres u cum il amonestet alchune rien besoignable, si cum il dist à Joseph par l'angle que il s'en fuist en Egipte. A la feiee de deable, cum il veit alchune chose laie u cum il s'esforcet à desturber bien, si cum nus truum en la passiun nostre seignur de la femme Pilate, u à la feiee de hume que, quant il veit u ot u penset alchune chose le jur, la nuit le veit en sunges.
D. :Beneïte seit la parole Deu ki tanz secreiz m'ad demostré par ta buche. Ore orreie jeo volentiers d'Antecrist.
M. :Antecrist naistrat d'une putaine de la lignïe de Dan en la grant Babilonie. El ventre de sa merre serat il aampliz de deable e en Corozaïn de maluerés serat nurrit e tut le munde cumanderat. Tute l'umaineligniee suzmetrad à sei par quatre manieres. En une maniere atrairat à sei les nobles par richeises ki mult li habunderunt, ker tute pecunie reposte lui serat aperte e demostreie. Par altre manire suzmetrat il à sei le pople par pöur, ker il demusterat tute crueltet as feilz Deu. Par la tierce maniere purserrad il tut le clergié par sapience nun creable e par parole, ker il savrat tutes les arz e tute escripture. Par la quarte maniere decevrat il les despiseurs del munde, si cum sunt munie, par signes e par merveilles e si ferat merveilluses miracles, ker il cumanderat feu à descendre del ciel e destruire ses aversaries devant sei e les morz resurdre e parler.
D. :Suzciterat il les morz veirement?
M. :Nenil, mais deables enterra el cors d'alcun dampné par sun engien e sil porterat e par lui parlerat, si cume il seit vis, si cum est dit:“En tuz signes e ses merveilles mençungieres.”E apres restorrat il l'anciene Jerusalem en laquele il se cumanderat àcultiver si cume Deu. E li jueu le vendrunt receivre de tut lur cuer, mais par la predicatiun Helies e Enoch repairerunt ilàcrestiene religiun e trestuit à bien pruef avrunt cruel martirie.
D. :En quel eed vendrunt cil dui?
M. :En cele que il furent ravi liquel serunt ocis d'Antecrist u d'Arnoyme u de Trectan. Icist purserrat la seignurie par treis anz e demi e el munt d'Olivete apareillerat il à veintre les buens humes e iluec murrat il de mort subite, ker Deus l'ocirrat par sun espirt, si cum est dit:“Deus trebucherat le noble de tute la terre el munt Syon.”
D. :Cum seit dit:“Icist jur serunt abregied pur les esliz”, serunt lores li jurn plus curt que ore?
M. :Altresi lung cume ore serunt, si cum est dit:“Par tut ordenement duret li jur”, mais il est dit abregied, ker brief tens regnerat Antecrist. Nepurhuec li cors des humes serunt plus brief que li nostre, si cume li nostre sunt menur des anciens.
D. :Que serat puis?
M. :Quarante jurz avrunt cil que Antecrist avrat deceuz, de peneance faire, e apres ne savrat nul huem, quant li juises vendrat.
D. :Que est“la deraine tube”?
M. :Cum nostre sire dunat la lei el munt, si fud la voiz de la tube oïe. Eissi ferunt li angele ki à iceo sunt establit; cors e tubes prendrunt del air e si crierent le jugement Deu od le suende latube, si cum est dit:“La tube canterat”, e derechief:“Lur memorie perirat od le suen”, e si crierunt li angle od halte voiz:“Levez suz”, si cum est dit:“A mie nuit serat li criz”, e à icele voiz resurdrunt tuit.
D. :Quele est la premiere resurrectiun?
M. :Si cum sunt dous morz, ensement sunt dous resurrectiuns : Une d'anmes, altre de cors. Cum huem peichiet, l'anme se muert, ker el est guerpie de Deu e ensevelie en cors si cum en sepulchre e quant huem guerpist sun pechié, si resurt l'anme si cume de mort. L'altre resurrectiun serat de cors.
D. :A quel jur?
M. :Al jur de Pasches, à l'hure que Deus resurst.
D. :Serat alchuns lores el munde?
M. :Altresi serat li mundes pleins de humes, cum il oi est, e cheschuns ferat sa besoigne.
D. :Que serat d'els?
M. :Cum li buen resurdrunt, isnelement serunt ravi d'angles en l'air contre Crist e en cel ravissement murrunt e serunt vivifiet. Ice avint en nostre dame saint MARIE e en seint Johan le ewangeliste. Nostre dame seinte MARIE fud pris en glorie, apres sa mort receud sun cors. Seinz Johans fut raviz del cors e en cel ravissement fud il creud morz e si fud vivifiez. Li felun murrunt de pöur e tost revivrunt, e ceo est jugier les vis e les morz.
D. :Resurdrunt cil qui sunt mort dedenz lur merres?
M. :Tuit icil qui orent vif espirit, resurdrunt.
D. :De quele eed e de quele mesure?
M. :De trente anz.
D. :A la fiee devoret li lus l'ume e sa car est turneie en la car al lu, e li urs manjuet le lu e li liuns l'urs; cument resurdrat cil huem?
M. :Ceo que fud car d'ume, resurdrat e cele ki est des bestes, remaindrat, ker Deus ki fist tutes choses de neient, set bien tutes choses desevrer; u se hume sunt devoret de bestes u de oisels u de peisuns, derechief refurmerunt en la resurrectiun que uns chevel d'els perirat.
D. :Se li chevel esttrenchiez u li ungle e si il repairent en lur lungur, dunt ne serunt il lait?
M. :Nen est pas à entendre que il repairent en lur premerain liu, mes, cum potiers fraint sun nuvel pot e de meisme la terre le refait, ne set pas quels fud einz li funz ne quel l'anse, issi refurmerat Deus l'ume bel e entier.
D. :Cil qui orent dous chies u plusurs menbres u desques deserent alchunes choses u se il furent trop cras u trop megre, resurdrunt il tel?
M. :Cil ki ci orent dous chies, dui cors en resurdrunt,e cheschune anme avrat sun cors e tuz ses menbres beals e sains e entiers.
D. :Que senz tu des avortez?
M. :En tant cum il est semence de perre, resurdrat en perre, e en tant cum il est sans de mere, resurdrat en mere.
D. :Quel cors avrunt il?
M. :Nun mortals e nun corrumpuz e luisant si cume veire, e li felun ensement resurdrunt nun mortal, mais il serunt tenebrus.
D. :A quel hure serat faiz li jugemenz?
M. :A mie nuit, à l'hure que li angles deguastat Egipte e que nostre sire despoillat enfern. A icele hure osterat il les suens del munde.
D. :Cument vendrat Deus al jugement?
M. :Si cum li empereres entret en cited od granz curunes e od granz apareillemenz, ensement vendrat Deus en cele furme que il muntat el ciel od tuz les ordres des angles al jugement. Tuit li element serunt trubled de tempeste forsenee de feu e de freit, si cum est dit:“Feus irat devant lui e envirun lui forz tempestez.”
D. :Serat li jugemenz el val Josaphat?
M. :Li vals Josaphat est dit val de jugement. Vals est tuz tens juste le munt. Li vals est li mundes, li munz est li ciels. En val serat li jugemenz, ceo est en cest munde, u en l'air, u li buen serunt à la destre Deu si cume oeilles, e li felun serunt à senestre si cume bue.
D. :Cument à destre e à senestre?
M. :A destre, en halt en glorie, à senestre, bas en terre. Li buen serunt levé en halt, si cum est dit:“Li saint prendrunt penes si cum eigle”, e li felun serunt pesant si cume plums.
D. :En quele furme apareistrat Deus iluec?
M. :As buens en la furme que il aparut el munt, e as feluns en icele que il pendit en la cruiz.
D. :Serat iluec la cruiz?
M. :Nenil, mais luiserne en mesure de cruiz plus clere de soleil.
D. :Pur quei ferat li fiz Deu le jugement?
M. :Li fiz est semblance de Deu. Angles e huem cuveitierent àestre egals à Deu. Dreiz est que cil face le jugement à qui fut faiz li tort pur la venjance que li perres e que li sainz espiriz orent.
D. :Est iluec sieges u il siecet?
M. :Si cum est dit:“Il serrat sur le siege de sa majesté”, Crist est dit ore ester e pur sainte iglise cumbatre e quant il avrat vencut ses enemis, lores serrat en sa majestet, ceo est que l'umanité se reposerat en la divinited. Sur sun siege serrat, kerenseinte iglise se cesserat de tut labur e il serrat sur sun siege si cume jugierres.
D. :Avrunt li apostlesieges, si cum est dit:“Vos serrez sur les duze sieges”?
M. :Lur conscience serunt lur sieges elquels il se reposerunt,  mais il serunt veud sur les sieges del air, si cum est dit:“Il serunt sur les sieges el jugement.”
D. :Cument serat fait li jugemenz?
M. :Or sunt li buen e li mal meslez, e mult sunt veud buen ki sunt mal e mult mal ki sunt bun. Lores deceverunt li angle les buens des mals e sis departirunt en quatre ordres. Uns est li ordres des parfeiz ki jugerunt od Deu. Li secunds est des justes qui serunt salvez par jugement. Li tierz est des feluns ki serunt peri senzjugement. Li quarz est des mals qui serunt dampned par jugement.
D. :Ki sunt cil qui jugerunt?
M. :Li apostle e li martir e li confessor e les virgines.
D. :Cument jugerunt il les justes?
M. :Il lur musterunt lur doctrine e lur essample e sis feruntdignesde pareis.
D. :Ki sunt cil ki serunt jugiez?
M. :Cil qui guarderent misericorde e ki amenderent lur pechiez par penitence e par almosnes. A cels serat dit :“Venez, beneurez, si recevez le regne mun perre, ker jeo oi faim, e vus me dunastes à mangier.”
D. :Serunt dites cez choses par sun de parole?
M. :Cum Crist nostre sire apareistrat iluec huem e il serunt en cors, estre puet que paroles si sunerunt e que cheschuns serat salvez u dampnez par sa deserte.
D. :Cument serunt il jugié?
M. :Digne serunt d'aveir pareis cil ki cez choses firent.
D. :Ki sunt cil ki perirunt senz jugement?
M. :Cil qui pechierent senz lei, si cum firent li paien e li jueu ki furent apres la passiun nostre seignur, ker à els fut cumandeie la lei à guarder.
D. :Verrunt il Crist?
M. :Oïl, mais à lur mort. Il verrunt celui qui il nafrerent.
D. :Pur quei estditd'els:“Si felun ne resurdrunt pas en jugement”?
M. :Ne lur avient neient jugier là, si cume il firent ci, si cum est dit:“Tu purserras icels si cume furnaise de feu el tens de tun vult.”
D. :Ki sunt cil ki sunt jugié e perissent?
M. :Li jueu ki pechierent suz la lei, ainz que nostre sire Crist venist, e li mal crestien ki Deu reneierent par males ovres. A els serat dit:“Desevrez vus de mei, maleït, el feu pardurable, ker jeo oi faim e vus ne me dunastes pas à mangier.”Pur ceo nus est mustré pur quei il serunt dampné que nus devum estre guarniz que nus ne seiums de lur compaignie, e si devum noter que il ne dit pas:“Venez, je vus beneïs”nene dit:“Desevrez, jeo vus maldi”, mais :“Vus qui estes beneït, venez, e vus qui estes maleït, alez.”
D. :Ki benesqui icez e qui maldist icels?
M. :Sainz espiriz beneïst keschun jur les esliz par les buches as amis e as enemis, si cum est dit:“Beneït seiuns de Deu”, e derechief:“La beneïçun Deu seit od nus.”Les feluns maldit par la buche de tuz, si cum est dit :“Maleeit sunt qui ne funt tes cumandemenz.”
D. :Cument les jugerunt li saint?
M. :Par lur desertes lur demusterunt que il ne sewirent pas ne lur diz ne lur faiz e pur ceo estre digne de turment, e ices trublerat Deus en s'ire e feus les devorrerat.
D. :Ad Deus forsenerie e ire?
M. :En Deu ne sunt pas tel esmuvement, si cum est dit:“Il juget tutes choses od pais”, mas cume la sentence del dreit dampnement est mise es culpables, si est veuz iraistre à cels qui cez choses sueffrent.
D. :Avrunt li buen defendeurs e li mal encuseurs?
M. :Oïl, lur consciences, ker issi serunt aviruned tuz de la resplendur de la seinte cruiz que, si cume li soleilz est ore veu de tuz, ensement serunt veues les conciences de tuz icez de tutes choses en apert.
D. :Que est ceo que est dit:“Livre sunt overt e li livre de vie e li mort sunt jugiet de ceo qui ert escrit es livres”?
M. :Li livre sunt li prophete e li apostle e li altre parfait, ki lores serunt apert, ker lur doctrine e lur essample aoverrunt à tuz, esquels trestuit verrunt si cum en livres, quel chose il durent faire e quel eschiwer. Li livres de vie est la vie de Jesu, en laquele il lisent tuit si cume en livre, quel chose il firent des comandemenz e quel chose il despistrent. Li livres de vie est nees devine force, en laquele il verrunt lur concienses si cum escrites.
D. :Que serat lores?
M. :Apres le juise serat trebuchié deables od tut sun cors, ceo est od tuz ses feluns, en chartre, ceo est enz el stang de feu e desulphure, e nostre sire Crist od sainte iglise, ceo est od tuz ses esliz, repairerat el ciel, la citet sun perre, od grant glorie.
D. :Que est ceo:“Il liverrat le regne à Deu le perre”e:“Deus serat tutes choses en tutes choses”?
M. :Ceo est l'umaintet de Crist e tute sainte iglise regnerunt en la divinitet, e Deus serat goie de humes e d'angles, e tuit avrunt singuler goie, e tuit se esleecerunt ensemble de la visiunde Deu.
D. :Que serrat apres ceo del munde?
M. :Tuit ardrat, ker si cume l'ewe del deluvie jadis escrut sur tuz les munz quinze cutes, issi lores ardrat feus sur tuz les munz plus halt de quinze cutes.
D. :Perirat li mundes dune del tut?
M. :Muables peines des choses de pechié perirunt, ceo est freiz, esbuillissementz, gresilles, estorbeilluns, fuildres, tuneires e altres choses nun profitables. Li element parmaindrunt espurgiet, si cum est dit:“Tu les mueras e il serunt mué”, ker si cume la presente figure de noz cors trespasserat e avrat altre de loinz nun comparable à iceste, ensement perirat lapresente figure del munde del tut en tut e en loinz serat altre furme de nun comparable glorie, si cum est dit:“Deus ferat nuef ciel e nuve terre.”A la parfin li ciels, li soleilz, la lune, les esteiles e iceles choses qui ore sunt muables, lores serunt en pais e nun muables, ker soleil vestirat laglorie del soleil. Li soleilz luirat set itant plus cler que il ne fait ore, si cum est dit:“Li soleilz avrat lumiere de set jurz.”La lune e les esteiles serunt vestues de grant resplendur. L'ewe ki lavat le cors nostre seignur e les sainz en baptesme, surmunterat la bealté de cristal. La terre ki nurrit le cors nostre seignur, serat si cume pareis, e pur ceo qu'ele est arusee del sanc des sainz, serat ele enbelie durablement de flurs de bone odur, de lilies e de roses e de violetes, e ceo est li muemenz de la destre al altisme, ker la terre ki ert maleïte e d'espines espeisïe, lores serat beneïte de Deu durablement e travailz e dulurs ne serat puis.
D. :Tu m'as replenit des biens de la maisun Deu. Mais di mei, quels cors avrunt li saint?
M. :Set feiz plus clers que n'est li soleilz e plus ligiers que n'est churages.
D. :En quel eed, en quel mesure?
M. :En icele que nostre sire Crist resurst, mais ja seit ceo qu'il seit ici delitable chose à esguarder les enfanz mellez od les vielz e les femmes od les humes e les curz od les lungs, de tant est plus delitable chose là à estre ensemble.
D. :Serunt cil vestu u nu?
M. :Nui, mais il resplendirunt de grant bealté ne plus n'avrunt il hunte des secreiz menbres que de lur oilz. Saluz e goie serunt lur vestement, ker Deus vestirat lur cors del vestement de salu e lur anmes de goie. Eissi cume ici est diverse maniere de flurs e si cume lilies est blanchur e es roses luuur, ensement estcreablechose diverse grace del ciels estre es cors as sainz, kar altre colur avrunt li apostle, altre li martir, altre les virgines, e ceo avrunt pur vesteure.
D. :Puent il faire ceo que il vulent?
M. :Il ne vuelent se bien nun e pur ceo funt ceo qu'il vuelent e là u il vuelent estre, tost i sunt.
D. :Que ovrent il?
M. :Deu apelent e sil veient e sil loent el siecle des sicles.
D. :Quels est lur los?
M. :Deu loer iluec est esgoir sei de lui veier.
D. :Menberrat lur des mals que il suffrirent ici?
M. :Oïl, de tuz.
D. :N'en unt il nule dulur?
M. :Mais grant goie d'iceo qu'il vequirent le munde si cume alchuns, quant il eschapet de bataille, recuntet od goie à ses amis, cum il est eschapez.
D. :Sur la haltece de la terre m'as eslevé, beals maistre, or me di lur goie.
M. :Lur goies sunt que oil ne puet veer ne oreille oïr ne en cuer d'ume ne puet munter li bien qu'il avrunt.
D. :Di mei ceo plus apertement.
M. :Set espiritals goies avrunt de cors e set d'anmes. En cors avrunt bealté, isnelece, force, franchise, volenté, sancté,inmortalité, en l'anme sapience, amistié, concorde, poesté, honur, sëurté, goie.
D. :Sur mei meisme m'as eslevé. Iceo cuveitai jeo à oïr. Jeo te pri, di le mei altrement.
M. :Pleust tei, se tu fusses si beals cum Absalon en qui cors n'out nule tache e quichavel erent meillur de grant pris?
D. :O, quel glorie.
M. :E od tel bealté, se tu fusses si isnels cume fut Asael, ki ert plus isnel del chevrel?
D. :O, quel glorie.
M. :E od cez dous choses, se tu fusses si forz cume Sansuns ki ocit mil humes armez (ocist) od une goe?
D. :A, quel honur.
M. :E od cez treis choses, se tu fusses si francs cum Augustus à qui tut li mundes servit?
D. :O, quel clarté.
M. :E od cez quatre choses, se tu eusses si ta volenté cume Salemuns ki aveit quanque il desirout?
D. :O, quel dulçur.
M. :E od cez cinc choses, si tu fusses si sain cume Moyses à qui ne chaït unches dent ne oil ne li obscurat?
D. :O, quel suatume.
M. :E od tutes cez choses, se tu vesquisses tant cume Matussale ki pres vesquiet de mil anz?
D. :O, quel grandece. Mei est vis que chaschune d'icez choses valt mielz d'un reialme. Ki tutes les avreit, mielz valdreit de tut le munde.
M. :Or te tais e jeo te dirrai graignurs choses. Que t'est vis od tutes cez choses que nus avumdit ça desus, se tu fusses si sagecume Salemuns à qui tutes les repostes choses furent aovertes?
D. :O Deus.
M. :Que t'est vis, se tuit li hume qui sunt t'amassent, si cum David e Jonathas s'entr'amerent?
D. :O, quel beneurted.
M. :Cument, se tuz humes s'acordassent od tei, si cum Lelius e Cipion s'acorderent, ker li uns ne fist unkes fors ceo que li altre volt?
D. :O, quel leece.
M. :Cument, se tu fusses si puissanz cume Alixandres qui conquist Asie e Affrica e Europe?
D. :O, quel haltece.
M. :Que, se tu esteies issi enurez cume Joseph que li egiptien äurerent si cume Deu?
D. :O, quel haltece.
M. :Cument, se tu fusses si sëurs cum Helies e Enoch?
D. :A, quel grandece.
M. :Cument, se tu aveies tel goie cum ad cil que um meinet à pendre e en la veie le fait um rei?
D. :O, quel majesté.
M. :Cument, se tu aveies un ami que tu amasses si cume tei, dunt n'avreies tu duble goie?
D. :O, quel delit.
M. :Se tu aveies mulz amis e il fussent mult riche, dunt n'avreies tu tantes goies ?
D. :O nunrecuntableted. Jeo me delit en tes paroles si cum en richeces, e mei est vis que, se alchuns huem aveit une partie d'icez choses, que il sereit plus riches que si il aveit tut le munde, e se alchuns aveit tutes cez choses, il sereit si cum Deus.
M. :Tu diz veir. Li eslit surmuntent tutes icez choses. La bealté Absalon sereit là laie, e icele des esliz serat la clarté de soleilz. Deus reformerat le cors de nostre humilité à la figure del cors de sa clarted. Nuls ne dutet que li cors Deu ne seit plus clers que soleilz, e hume sunt temple Deu que soleiz nen est pas. Se li cors des sainz sunt figurez al cors Deu ki est plus clers que soleilz e si Deus habitet en els si cum en temples, besoinz est que li temple Deu seient plus bel que soleiz. Or as oï la bealté des sainz. Le isnelece Asael sereit là perece, ker li saint puent venir d'orient en occident altresi tost cum ri rai del soleil, quant il neist, e si tost cum huem lievet sun oil en halt, issi tost descendent il de ciel à terre e de terre en ciel, ker ceo puent faire li angle asquels humes serunt egal, si cum est dit:“Il serunt egal as angles Deu.”Or as oï lur isnelece. La force Samson sereit là fibletez, ker tele serat lur force que, se il voleient les munz turner e la terre que il les turnereient à un pié, e ceo ne dutet nuls que li angle ne puissent iceo faire asquels li hume seruntsemblant. Tels est lur force. La franchise Augusti sereit là chaitive, ker il pout estre pris e lïez e enclos. Tele serat lur franchise que il purrunt trespercier ceo que il vuldrunt, e nule creature nes purrat retenir, si cume li sepulchres ne pout retenir le cors Deu nostre seignur qu'il ne resursist e qu'iln'entrast, closes les portes, à ses desciples. A lui serunt semblant li hume. Tele est lur franchise. Les richeces Salemun sereient là chaitivetez. O, quels est (d) lur deliz asquels est Deus fontaine de tuz bienz e sacietez. Dous beneurtez sunt: Une mendre de pareis, altre greindre del celestiel regne, mais pur ceo que nus n'avum espruvé ne l'une ne l'altre, si n'en savum fare comparisun. E dous chaitivetez sunt: Une mendre d'iceste munde, altre greindre d'enfern. L'une d'icez dous espruum nus chaschun jur e pur ceo en savum fare comparisun. Se alchuns aveit fiechiet fer od feu el chief d'un hume, issi cum il avreit dulur dedenz e defors, ensement avrunt li eslit en lur menbres délit dedenz e defors. Ici est deliz à veir granz tropels d'umes e de femes, beals dras, granz edifiemenz,à oïrdeleitables paroles, orgres, vieles, harpes e altres divers estrumenz, mangier richement, baillier seuves choses e moles, aveir grand pecunie e divers vaissels. Icestes choses avrunt li eslit senz fin. O, quel delitdesenz de veue avrunt cil ki verrunt od clos oilz si cume od overz e quimenbre serunt luisant si cume soleil e ki verrunt le rei de glorie en sa bealté. Il verrunt defors e dedenz tuz les angles e tuz les sains e la glorie Deu e des angles e des patriarches, des prophetes, des apostles, des martirs, des confessors e des virgines e de tuz sainz e si verrunt lur oilz e lur faces e tuz lur menbres (e) dedenz edefors, les pensez de tuz verrunt e tut iceo que est el nuvel ciel e en la novele terre e lur enemis verrunt e enfern e de tut iceo s'esleecerunt. O, quel delit d'oïe à cels ki orrunt les chanz des angles e les dulz orgres des sainz. O, quele olur là u il prendrunt la sueve odur de la fontaine de suatume e la dulchur des angles e des sainz. O, quel delit de gustement là u il mangerunt e si (se) s'esleecrunt devant Deu, e cume la glorie Deu apareistrat, si serunt saulé de la plented de lamaisun Deu. O, quel delit de tuchement là u nule chose ne serat dure ne aspre e les sueves choses i rirunt. O, cum grant dulçur de richeces là u Deus les establirat sur tuz ses biens. Teles sunt les richeces des esliz. La sancté Moysi lur sereit enfermetez. Tel est la salu as sainz que, se tu les voleies trenchier od fer, ne porreies plus que le rei del soleil. Li eez Matussable lur sereit petite, à cels qui n'avrunt mort ne dulur, einz vivrunt durablement. Quele lungece de vie avrunt cil ki avrunt le herité de nun defaillable vie, e ceo sunt les biens del cors.
D. :Si cume la dulce funtaine saulet celui ki muert de sei, issi m'as tu saulé de tes dulces paroles. O, cum sunt beneuré cil ki sunt destined à tanz biens.
M. :Veirement sunt beneueret cil ki sunt en la maisun Deu, ker il vivrunt tuz tens. La sapience Salemun lur sereit petite, ker il sunt saive de tute sapience e tute escience de vie beivent. Tutes les trespassees choses, les presentes e celes quisunt à estre, sevent il parfitement. De tuz les humes ki sunt en ciel u enfern, sevent il les lignages, les nums, les ovres, e rien nen est que il ne sacent, ker il veient tuit le soleil de justise.
D. :Molt m'as fait esbahi. Sevent li saint quanque jeo ai fait?
M. :Oïl, e ceo que tu as dit e penset, sevent il.
D. :Que valt dunches confessiun e peneance, se il sevent tut?
M. :Que dutes tu e criens? Ne duter pas que tu seies là penez de tes laiz faiz que tu as ci lavé par peneance ne plus ne duter que de ceo que tu fesis en tun berz. Nul altre chose nen est parduner pechiez u eslaver que neient estre pened. Par peneance e par confessiun sunt pardunedpechié, mais Deus e li saint les sevent tuz tens.
D. :Jeo voldreie que tu le me mostrasses par essample.
M. :Dun ne ses tu que David fist homicide e avulterie?
D. :Oje.
M. :Sez tu que MARIE fut pecheresse e que sainz Pierres reneiat nostre seignur Crist e que sainz Pols destruist sainte iglise cruelment?
D. :Oje.
M. :Creiz tu qu'il sunt en ciel?
D. :Oje.
M. :Se tu, ki es mortels e frailes, sez iceo, de tant le deivent plus li saint saveir. Il n'unt nule vergoine de ceo qu'il pechierunt, einz sunt mult lied de lur salvatiun.
D. :Heent li angle e li saint cels qui unkues ne pechierent?
M. :Nenil, einz se esgoissent mult de ceo qu'il sunteschaped del siecle senz pechié e en loent Deu.
D. :O, quel goie.
M. :L'amistied David e Jonathe lur est petite. O, cume dulce amistied lïed cels que Deus aimet cume ses fiz e il l'aiment plus qu'els, e tuit li angele e li saint les aiment si cume els. La concorde Lelii e Scipion lur sereit discorde. Lur concorde est si cume concorde de oilz d'un hume que là u li uns esguardet, là est tost li altre, e ceo que il vulent, ceo vuelt Deus e li angele e tuit li saint.
D. :Hé, se Deus e tuit li saint vuelent ceo que jeo vuil, dune vuil jeo estre semblant à saint Pierre.
M. :Certes, se tul vuels, tul seras tost. Jeo ne di pas que tu seiesseint Pierres, mais semblanz à lui, ker se tu chuveitoues à estre saint Pierre, tu chuveitereies neient, ker nuls n'i chuveite fors tant, cum il desert, plus que li pié chuveitet à estre oil u la mains oreille. Se il chuveitouent alchune chose, il n'avreient pas plenire goie, mais il l'unt, e rien ne chuveitent plus, ker ceo que li uns n'at en sei, si ad en altre. Sainz Pierres ad en saint Johan glorie de virginited, sainz Johans ad en seint Pierre glorie de passiun, e issi est lur gois uns. Di mei, que puent il plus chuveitier que estre egal à angles? La grant puissance Alixandre lur sereit estreite guarde, ker lur puissance est si granz que, se il voleient faire altre ciel e altre terre, faire le porreient, ker il sunt fiz Deu e heir nostre seignur Crist e pur ceo sunt deu, si cum est dit:“Vos estes deu, jeol vus di”, e pur ceo qu'il sunt deu, si puent faire ceo que il vulent.
D. :Se il le puent faire, pur quei ne funt il altre ciel?
M. :Deus ne laissat rien nun parfaite, mais tut fist en mesure e en numbre e en peis e parfaitement, e se il confaiseient altre ciel, superfluité sereit e il ne vulent nule superfluité ne rien desavenance. Nus poums multes choses faire que nus ne faimes mie, si cum est saillir e cure.
D. :Tutes cez choses poum nus creire des sainz, mais bien nus serat, se nus poum vivre en lur servise.
M. :De tuz les esliz est dit que il serunt egal as angles Deu, si cum li reis ki ireit par le chemin e verreit un malade gesir par le chemin en cel tai e il le cumandereit à laver e à vestir de ses dras e si li metereit sun num e sil nurrireit cume sun fiz e si li durreit sun regne en herité, issi ad fait nostre sire ki nus ad lavez de noz pechiez el baptisterie e duned nus ad sun num e eirs nus ad fait delregne del ciels, si cum est dit:“A celsquil receurent, dunat il poesté d'estre les fiz Deu.”Ja seit ceo que li un seient plus halt que li altre en ciel pur lur desertes, nepurhuec tuit serunt en la compaignie as angles. Le honur Joseph lur sereit deshonur. O, quel honur avrunt cil que Deus henurerat cume ses fiz e li angle cume princes e tuit li saint si cume deus. Deus lur est dettur, ker ceo que il establit à faire, il se hasterent que il fust fait od tut lur esforcement. Tuit li saint lur sunt deteur, ker ceo que il receurent duble estole, d'els avrunt de grant partie. Li ciels, la terre e tute creature lur sunt redevable, ker ceo que il sunt muet tant vaillablement, deservirent il que ceo fust fait par ceo que il se hasterent par lur desertes. La sëurté Helies e Enoch lur fust crieme, ker il sunt issi sëur que il ne criement mort ne nul mal ne n'unt pöurnule de perdre ce que il unt, ker il sunt fiz Deu.La goie d'estre osté des furches e estre mis en regne lur sereit tristece. O, quel goie avrunt cil qui enterrunt en la goie nostre seignur. O Deus, quel goie avrunt cil kiverrunt le perre e le fiz el perre e la clartet del saint espirt en amburre, si cum il est, face à face. Goie avrunt de la compaignie as angles e de la veisinetet de tuz sainz, e il s'esleecerunt des biens Deu dedenz e defors e partut, e si s'esleecerunt de lur amis, ki avrunt icez biens senz nul besoign.
D. :Issi as tu repleni mun cuer de goie que tu m'as mis en pareis, e pur ceo m'esleez jeo sur tes paroles si cume cil qui truvet grant aveir.
M. :Si cume li ami Deu se glorifierunt iluec pardurablement, issi par contrarie serunt sui enemi pené en enfern pardurablement. Si cume il sunt aligied par grant isnelece, issi sunt li mal agregiet de grant perece, e si cume li buen sunt fort, issi sunt li mal feible. E si cume li buen sunt franc, issi sunt li mal serf. E si cume li buen sunt sain, issi sunt li mal enferm. E si cume li buen suntriche, issi sunt li mal povre. E si cume li buen s'esleecent de lur nummortalitet, issi plurent cil lur dulur. Si cume cist sunt respendissable de sapience, issi sunt cil obscur de folie, ker se il sevent alchune rien, à lur dulur est. Si cume dulce amistié lïed icez, issicrutiet amere enemistied icels. Si cume cist unt acordable concorde od tute creature, issi lunt cil descordable. Si cume cist sunt esleved de grant puissance, issi sunt cil abaissié. Si cume cist sunt honuré de grant honur, issi sunt cil deshonuret. Si cume cist sunt lié de lur sëurted, issi sunt cil espoenté. Si cume cist sunt cantant de lur goie, issi plurent cil lur grant dulur, ker Deus les het, pur ceo qu'il li contresturent, tant cum il porent. Li angle les heent, ker il desturberent, tant cum il pourent, que lur numbres ne fust aampliz. Tuit li saint les heent, ker en tant cum en els ert, nen orent il unches plenier goie. Li novels ciels e la novele terre les het, ker en tant cum il pourent, desturberent que il ne fussent mued.
D. :O merveilluse contrarieted.
M. :Si cume la goie d'icez sunt nun purpensable e nun apernable, issi sunt li torment des feluns nun contrepensable e nun dereisnable. Pur ceo sunt perdu que il chaïrent del curre Deu.
D. :Iceo n'entent jeo pas.
M. :Cum Deus fist sun palais, si en chaïd la parei, quant li angleen chaïrent. Deus la volt restorer e pur ceo enveiat sun fiz äuner vives pierres al edefiement. Il muntat en sun curre e si portat mulz e les chaïez leissat, si cum est dit:“Tu muntas sur tes chevals, e tes charetes sunt salvatiun.”Les charetes Deu sunt les quatre euvangelistes, li cheval sunt li apostle, ki preechierent nostre seignur Jesu Crist par le munde e si äunerent mulz al edifiement Deu. Cil ki chaïrent del curre, sunt li herite, si cum est dit:“De nus eissirent, mais pas ne furent de nus.”Cil qui sunt amené si cume pierres quarreies e ki sunt alued del suverain maistre al celestiel edifiement, sunt li eslit ki sunt riche de quatre vertuz: De chointise, de force, de justice, d'atemprance. D'icez serunt li mur de Jerusalem restoré, si cum est dit:“Jerusalem qui est edifiee cume cité”, e si mur sunt afermed e aurned de cestes si cume de mortier. Alquantes aspres pierres sunt refusees del maistre e mises en feu, ceo sunt li felun ki sunt osted del celestiel edifiement e mis en feu d'enfern. Del destruiment desquels se sunt afermé li buen hume par charited, si cum est murs par ferm mortier, e si sunt honuré de Damnedeu le perre senz fin.
D. :De goiee de honur tei replenisse Deus, beals maistres, en la glorie des sainz que tu veies le rei de glorie en sa bealted e les biens de Jerusalem tuz les jurz de ta VIE. AMEN.
