LE LAY DE TYOLET

C'est le lay de Tyoulet.
Jadis au tens q'Artur regna,
que il Bretaingne governa
que Engleterre ert apelee,
dont n'estoit mie si puplee
conme ele or e, ce m'est a vis ;
mes Artur, qui ert de grant pris,
avoit o lui tex chevaliers
qui molt erent hardiz e fiers.
Encor en i a il assez
qui molt sont preuz e alosez,
mes ne sont pas de la maniere
qu'il estoient du tens ariere,
que li chevalier plus poissant,
li miedre, li plus despendant,
soloient molt par nuit errer,
aventures querre e trover,
e par jor ensement erroient,
que il escuier nen avoient,
si erroient si toutejor.
Ne trouvassent meson ne tor
ou .II. ou .III. par aventure,
e ensement par nuit oscure
aventures beles trovoient
qu'il disoient e racontoient.
A la cort erent racontees,
si conme eles erent trovees ;
Li preude clerc qui donc estoient
totes escrire les fesoient ;
mises estoient en latin
e en escrit em parchemin,
por ce qu'encor tel tens seroit
que l'en volentiers les orroit.
Or sont dites e racontees,
de latin en romanz trovees ;
Bretons en firent lais plusors,
si con dïent nos ancessors.
.I. en firent que vos dirai,
selonc le conte que je sai
du vallet bel e engingnos,
hardi e fier e coragos.
Tyolet estoit apelez,
de bestes prendre sot assez
que par son sisflé les prenoit,
totes les bestes qu'il voloit.
Une fee ce li ora
e a sifler li enseigna ;
Dex onc nule beste ne fist
qu'il a son siflé ne preïst.
Une dame sa mere estoit
qui en .I. bois adés manoit,
.I. chevalier ot a seignor
qui mest ilec e nuit e jor ;
tot seul en la forest manoit,
de dis liues meson n'avoit.
Mort est, bien ot passé .XV. anz,
e Tyolet fu biaus e granz,
mes onques chevalier armé
n'ot veü en tot son aé,
ne autres genz gueres sovent
n'ot il pas veu ensement.
El bois o sa mere manoit,
onques jor fors issu n'avoit,
en la forez ot sejorné,
car sa mere l'ot molt amé.
Dont i ala qant li plesoit,
nul autre mestier ne faisoit.
Qant les bestes sifler l'ooient,
tot erramment a li venoient ;
de ceus que il voloit, tuoit
e a sa mere les portoit.
De ce vivoit lui e sa mere,
e il n'avoit ne suer ne frere ;
la dame molt vaillanz estoit,
e leaument se contenoit.
A son filz .I. jor demanda
bonement, car forment l'ama,
el bois alast, .I. cerf preïst,
e il son conmandement fist.
El bois hastivement ala
si con sa mere conmanda.
Desq'a tierce a el bois alé,
beste ne cerf n'i a trouvé.
A soi molt corrouciez estoit
de ce que beste ne trouvoit ;
droit vers meson s'en volt aler,
qant soz .I. arbre vit ester
.I. cerf qui ert e grant e gras,
e il sifla eneslepas.
Li cers l'oï, si regarda,
ne l'atendi, ainz s'en ala ;
le petit pas du bois issi,
e Tyolet tant le sevi
q'a une eve l'a droit mené ;
le cerf s'en est outre passé.
L'eve estoit grant e ravineuse
e lee e longue e perilleuse.
Li cers outre l'eve passa,
e Tyolet se regarda
tries soi, si vit venir errant
.I. chevrel cras e lonc e grant.
Arestut soi e si sifla,
e li chevreus vers lui ala ;
sa main tendi, illec l'ocist,
son costel tret, el cors li mist.
Endementres qu'il l'escorcha,
e li cers se tranfigura
qui outre l'eve s'estoit mis,

e .I. chevalier resembloit
tot armé sor l'eve s'estoit,
sor .I. cheval detries comé,
s'estoit com chevalier armé.
Le vallet l'a aparceü,
onques mes tel n'avoit veü ;
a merveilles l'a esgardé
e longuement l'a avisé ;
de tel chose se merveilloit
car onques mes veu n'avoit.
Ententivement l'avisa ;
le chevalier l'aresonna,
a lui parla premierement,
molt bel e aimablement ;
demande li qui il estoit,
q'aloit querant, quel non avoit.
E Tyolet li respondi,
qui molt estoit preuz e hardi,
filz a la veve dame estoit
qui en la grant forez manoit,
“e Tyolet m'apele l'on,
cil qui nomer veulent mon non.
Or me dites, se vos savez,
qui vos estes, quel non avez.”
E cil li respondi errant
qui seur la rive fu estant,
que chevalier ert apelé.
E Tyolet a demandé
quel beste chevalier estoit,
ou conversoit e dont venoit.
“Par foi, fet il, jel te dirai,
que ja mot ne t'en mentirai.
C'est une beste molt cremue,
autres bestes prent e menjue,
el bois converse molt souvent,
e a plainne terre ensement.
“Par foi, fet il, merveilles oi.
Car onques, puis que aler soi
e que par bois pris a aler,
ainz tel beste ne poi trover.
Si connois je ors e lions,
e totes autres venoisons ;
n'a beste el bois que ne connoisse,
e que ne preigne sanz angoisse,
ne mes vos que ne connois mie.
Molt resemblez beste hardie.
Or me dites, chevalier beste,
que est ice sor vostre teste ?
E qu'est ice q'au col vos pent ?
roge est e si reluist forment.
“Par foi, fet il, jel te dirai,
que ja de mot n'en mentirai.
C'est une coiffe, hiaume a non,
si est d'acier tout environ,
e cest mantel q'ai afublé,
c'est .I. escu a or bendé.
“E qu'est ice q'avez vestuz,
qui si est pertuisiez menuz ?
“Une cote est, de fer ovree ;
hauberc est par non apelee.
“E qu'est ice q'avez chaucié ?
Dites le moi par amistié.
“Chauces de fer sont apelees ;
bien sont fetes e bien ovrees.
“E ce que est que ceint avez ?
Dites le moi se vos volez.
“Espee a non, molt par est bele,
trenchant e dure la lemele.
“Ice lonc fust que vos portez ?
Dites le moi, ne me celez.
“Veus le savoir ? Oïl, par foi.
“Une lance que port o moi.
Or t'en ai dit la verité
de qanque tu m'as demandé.
“Sire, fet il, vostre merci.
Car pleüst Dieu qui ne menti,
que j'eusse tiex garnemenz
con vos avez, si biaus, si genz,
tel cote eüsse, e tel mantel
con vos avez, e tel chapel.
Or me dites, chevalier beste,
por Deu, e por la seue feste,
se il est auques de tiex bestes
ne de si beles con vos estes.
“Oïl, fet il, veraiement,
ja, t'en mosterré plus de cent.”
Ne demora que un petit,
si conme li contes nos dit,
que .II. cenz chevaliers armez
erroient tres par mi uns prez,
qui de la cort au roi venoient ;
son conmandement fet avoient.
Une fort meson orent prise
e en feu e en charbon mise,
si s'en repairent tuit armé,
en .III. eschieles bien serré.
Chevalier beste dont parla
a Tyolet, e conmanda
c'un seul petit avant alast,
outre la riviere gardast.
Cil a fet son conmandement,
outre regarde isnelement,
si voit errer les chevaliers
trestot armez sor les destriers.
“Par foi, fet il, or voi les bestes
qui totes ont coiffes es testes.
Onques mes tex bestes ne vi,
ne tiex coiffes con je voi ci.
Car pleüst or Dieu a sa feste
que je fusse chevalier beste !”
Cil ra donques a lui parlé
qui sor la rive estoit armé :
“Seroies tu preuz e hardi ?
“Oïl, par foi, le vos afi.”
Si li a dit :“Or t'en iras,
e qant ta mere reverras
e ele parlera a toi,”
ele dira :“ Biaus filz, di moi
de quoi tu penses, e que as ? ”
E tu li diz eneslepas
que tu as assez a penser,
que tu vorroies resembler
chevalier beste que veïs,
e por ce eres tu pensis.
E ele te dira briement
que ce li poise molt forment
que tu as tel beste veüe,
que autre engingne e autre tue.
E tu li dis que par ta foi,
que male joie avra de toi
si tu ne puez estre tel beste,
e tel coiffe avoir en ta teste ;
e des ce qu'ele ce orra,
isnelement t'aportera
toute autretele vesteüre,
cote e mantel, coiffe e ceinture,
e chauces e lonc fust plané,
tex con tu as ci esgardé.”
Atant Tyolet s'en depart,
qu'en meson soit molt li est tart.
Puis a a sa mere donné
le chevrel qu'il ot aporté,
e s'aventure li conta
tot ainsi conme il la trova.
Sa mere li respont briement
que ce li poise molt forment
“que tu as tel beste veüe
qui mainte autre prent e manjue.
“Par foi, fet il, or est ainsi :
si je tel beste con je vi
ne puis estre, bien sai e voi
que male joie avrez de moi.”
Mes sa mere, qant ce oï,
isnelement li respondi ;
totes les armes que ele a
isnelement li aporta,
qui son seignor orent esté :
molt en a bien son filz armé.
E qant el cheval fu monté,
chevalier beste a bien semblé.
“Sez or, biaus filz, que tu feras ?
Tot droit au roi Artur iras,
e de ce te dirai la somme :
ne t'aconpaingnes a nul homme
ne a fame ne donoier
qui commune soit de mestier.”
Atant s'en est de li torné,
el l'a baisié e acolé.
Tant a erré par ses jornees
que monz que terres que valees,
q'a la cort le roi est venu,
qui cortois rois e vaillanz fu.
Li rois a son mengier seoit,
servir richement se fesoit,
e Tyolet est enz entrez
si conme il vint trestot armez.
A cheval vint devant le dois
la ou seoit Artur le rois.
Onques .I. mot ne li sonna,
ne noient ne l'aresonna.
“Amis, fet li rois, descendez,
e avec nos mengier venez,
si me dites que vos querez,
qui vos estes, quel non avez.
“Par foi, fet il, jel vos dirai,
que ja ançois ne mengerai.
Rois, j'ai a non chevalier beste,
a mainte en ai trenchié la teste,
e Tyolet m'apele l'on.
Molt sai bien prendre venoison.
Filz sui, biau sire, s'il vos plest,
a la veve de la forest ;
a vos m'envoie certement
tot por aprendre afetement.
Sens voil aprendre e cortoisie,
savoir voil de chevalerie,
a tornoier e a joster,
a despendrë, e a donner.
Car ainz ne fu ja cort de roi,
ne jamés n'iert si con je croi,
ou tant ait bien n'afetement,
cortoisie, n'ensaingnement.
Or, vos ai dit ce que j'ai quis,
rois, or me dites vostre avis.”
Li rois li dit :“Dan chevalier,
je vos retien, venez mengier.
“Sire, fet il, vostre merci.”
Tyolet donques descendi,
de ses armes s'est desarmé,
si s'est vestu e afublé
de cote e de mantel legier,
ses mains leve, si va mengier.
Atant es vos une pucele,
une orgueilleuse damoisele.
De sa biauté ne voil parler.

Onques Dido, ce m'est a vis,
ne Elainne n'ot si cler vis.
Fille au roi de Logres estoit,
sor .I. blanc palefroi seoit,
.I. blanc brachet tries soi portoit ;
une sonnete d'or avoit
pendue au col du blanc brachet.
Molt ot le poil deugié e net.
Tot a cheval en est venue
devant le roi, si le salue.
“Rois Artur, sire, Dex te saut,
le tot poissant qui maint en haut.
“Bele amie, celui vos gart
qui les bons retient a sa part.
“Sire, je sui une meschine,
fille de roi e de roïne,
e de Logres est rois mon pere,
n'ont plus enfanz, li ne ma mere.
E si vos mandent par amor,
conmë a roi de grant valor,
s'il i a de vos chevaliers
nul qui tant soit hardiz ne fiers,
qui le blanc pié du cerf tranchast.
Biau sire, celui me donnast ;
icelui a seignor prendroie,
de nul autre cure n'avroie.
Ja nus hon n'avra m'amistié,
s'il ne me donne le blanc pié
du cerf qui est e bel e grant,
e qui tant a le poil luisant
por poi qu'il ne semble doré ;
de .VII. lïons est bien gardé.
“Par foi, fet il rois, vos creant
que iltel soit le covenant
que cil a fame vos avra
qui le pié du cerf vos donra.
“E je, dan rois, si le creant
que iltel soit le covenant.”
Tel covenant ont afermé
e entr'eus .II. bien devisé.
En la sale n'ot chevalier
qui de rien feïst a prisier,
qui ne deïst que il iroit
quere le cerf, s'il le savoit.
“Cest brachet, dist el, vos menra
la ou le cerf converse e va.”
Lodoër molt le covoita,
le cerf querre premiers ala.
Au roi Artu l'a demandé
e il ne li a pas veé.
Le brachet prent, si est montez,
le pié du cerf est querre alez.
Le brachet qui o lui ala,
droit a une eve le mena,
qui molt estoit e grant e lee
e noire e hisdeuse e enflee,
qatre .C. toises ot de lé
e bien .C. de parfondee.
E le brachet en l'eve entra ;
selonc son sens tres bien cuida ,
que Lodoër enz se meïst,
mais de tot ce noient ne fist.
Il dit que il n'i enterra,
car de morir nul talent n'a ;
a soi redit a chief de pose :
“qui soi nen a, n'a nule chose.
Bon chastel garde, ce m'est vis,
qui garde qu'il ne soit maumis.”
Dont s'en est li brachez issuz,
a Lodoër est revenuz,
e Lodoër si s'en ala
e le brachet tries soi porta.
Droit a la cort en vint errant,
ou li barnages estoit grant,
le brachet rent a la pucele,
qui molt estoit cortoise e bele.
Dont li a li rois demandé
s'il avoit le pié aporté,
e Lodoër li respondi
qu'encor en ert autre escharni.
Dont l'ont par la sale gabé,
e il lor a le chief crollé,
si lor a dit que il alassent
quere le pié, si l'aportassent.
Quere le cerf molt i alerent
e la pucele demanderent.
N'en i ot nul qui la alast
q'autretel chançon ne chantast
con Lodïer chanté avoit,
qui vaillanz chevaliers estoit,
fors seulement .I. chevalier
qui molt estoit preuz e legier ;
chevalier beste ert apelé,
e Tyolet estoit nommé.
Cil s'en est droit au roi alé,
hastivement a demandé
que cele gardee li soit,
que le pié blanc querrë iroit.
Jamés, ce dit, ne revendra
devant ice que ill avra
le pié blanc destre au cerf trenchié.
Li rois li a donné congié,
e Tyolet s'est adoubé
e de ses armes bien armé.
A la pucele dont ala,
son blanc brachet requis li a.
El li a bonement baillié,
e il a pris de li congié.
Tant ont chevauchié e erré
que andui sont venu au gué,
a la grant eve ravineuse
qui molt ert parfonde e hisdeuse.
Le brachet s'est en l'eve mis,
outre s'en vet, noant totdis ;
aprés lui se met Tyolet,
tant a suï le blanc brachet
sor son destrier sor coi il sist
que a la terre fors s'en ist.
Dont l'a le brachet tant mené
que il li a le cerf moustré.
.VII. granz lïons le cerf gardoient
e de molt grand amor l'amoient.
E Tyolet garde, sel voit
enmi .I. pré ou il paissoit,
n'i avoit nul des .VII. lïons.
Tyolet fiert des esperons,
devant le cerf le fet aler.
Tyolet prent lors a sifler,
e li cers molt beninement
vers Tyolet vient erramment.
E Tyolet .II. fois sifla,
li cerf du tot donc s'aresta.
S'espee tret isnelement,
du cerf le blanc pié destre prent,
par mi la jointe li trencha,
dedenz sa huese le bouta.
Le cerf cria molt hautement,
e li lïon tout erroment
grant aleüre i sont venu,
Tyolet ont aparceü.
Uns des lïons a si navré
le cheval ou il sist armé
que la destre espaule devant
e cuir e char en va portant.
Qant Tyolet a ce veü,
.I. des lions a si feru
de l'espee que il porta,
que les ners du piz li trencha :
de ce lion n'ot il plus guerre.
Son cheval chiet soz lui a terre,
donques Tyolet le guerpi
e li lïon l'ont assailli.
De totes parz assailli l'ont
son bon hauberc rompu li ont,
la char des braz e des costez
en plusors leus est si navrez
a poi que il nel devoroient ;
tote la char li desciroient,
mes il les a trestoz tuez ;
a poi ne s'en est delivrez.
Dejoste les lïons chaï
qui malement l'orent bailli,
e de son cors si domagié ;
ja par li n'ert mes redrecié.
Es vos errant .I. chevalier
e sist sor .I. ferrant destrier.
Arestut soi, si resgarda,
molt par le plaint e regreta.
E Tyolet les eulz ouvri,
qui du travail ert endormi,
s'aventure li a contee,
e de chief en chief racontee ;
de sa huese le pié sacha,
e au chevalier le bailla.
E cil l'en a molt mercïé
car le pié a forment amé,
de lui prent congié, si s'en va.
En la voie se porpensa
que se le chevalier vivoit
qui le pié donné li avoit
se il ne s'en voloit fuir,
que mal l'em porroit avenir.
Ariere torne maintenant.
En pensé a, e en talent
que le chevalier ocirra,
jamés ne li chalangera.
Par mi le cors bien l'asena
(de cele plaie bien garra)
bien le cuida avoir ocis,
atant s'est a la voie mis.
Tant a son droit chemin tenu
Q'a la cort le roi est venu.
La pucele au roi demanda,
le blanc pié du cerf li mostra ;
mes il n'ot pas le blanc brachet
qui au cerf conduit Tyolet :
bien le garda e main e soir ;
mes de ce ne puet il chaloir.
Cil qui le pié ot aporté,
qui que l'eüst au cerf coupé
par covenant velt la pucele
qui tant par est e noble e bele.
Mes li rois qui tant sages fu,
por Tyolet qui n'ert venu,
respit d'uit jors li demanda ;
adonc sa cort assemblera.
N'i avoit or fors sa mesniee
qui molt ert franche e enseingniee.
Dont a cil le respit donné
e en la cort tant sejorné.
Mes Gauvains, qui tant fu cortois
e bien apris en toutes lois,
est alé querre Tyolet,
car repairié fu le brachet,
e il l'a avec lui mené.
Tost le brachet l'a amené
qu'il l'a trové en pasmoisons
el pré dejoste les lïons.
Qant Gauvains le chevalier voit
e l'ocise que fet avoit,
molt plaint le vaillant chevalier.
Semprés descent de son destrier,
molt doucement l'aresonna.
Tyolet foiblement parla
e, neporqant, de s'aventure
li a conté toute la pure.
Atant es vos une pucele
sor une mule gente e bele.
Gauvain gentement salua,
e Gauvains bien rendu li a,
e puis l'a a soi apelee,
estroitement l'a acolee,
si li prie molt doucement
e molt tres amiablement
qu'ele portast cel chevalier
qui molt par fesoit a proisíer,
a la noire montaingne au miere.
E cele a fete sa proiere ;
le chevalier en a porté
e au mire l'a conmandé.
De par Gauvain li conmanda,
cil volentiers receü l'a.
De ses armes l'a despoillié,
sor une table l'a couchié,
e ses plaies li a lavees
qui molt erent ensanglentees.
Qant il l'a par trestout curé,
le sanc fegié d'entor osté,
bien a veu que il garroit,
au chief d'un mois tot sain seroit.
Entretant fu Gauvains venu
e en la sale descendu.
Le chevalier i a trouvé
qui le blanc pié ot aporté.
Tant s'est en la cort demorez
que les vuit jors sont trespassez.
Dont vint au roi, su salua,
son covenant li demanda
que la pucele ot devisé
e il endroit soi creanté,
qui que le blanc pié li donroit
que ele a seignor le prendroit.
Li rois dist :“Ce est verité.”
Qant Gauvains ot tot escouté,
eneslepas avant sailli,
e dist au roi :“N'est pas ainsi.
Se por ce non que je ne doi
ci, devant vos qui estes roi,
desmentir onques chevalier,
serjant, garçon ne escuier,
je deïsse qu'il mespreïst ;
n'onques du cerf le pié ne prist
en la maniere que il conte.
Molt fet au chevalier grant honte
qui d'autrui fet se velt loer
e autrui mantel afubler
e d'autrui bouzon velt bien trere
e loer soi d'autrui afere
e par autrui main velt joster
e hors du buisson velt trainer
le serpent qui tant est cremu.
Or, si n'i sera ja veü
ce que vos dites rien ne vaut.
Aillors ferez vostrë assaut,
aillors porchacier vos irez,
la pucele n'emporterez.
“Par foi, fet il, Sire Gauvain,
or me tenez vos por vilain
qui me dites que n'os porter
ma lance en estor por joster,
bien sai trere d'autrui bouzon
e par autrui main du buisson
le serpent trere q'avez dit ?
N'est nul, si con je croi e cuit,
se vers moi le voloit prover
qu'en champ ne m'en peüst trover.”
En ce qu'en cel estrif estoient,
par la sale gardent, si voient
Tyolet, qui estoit venu
e hors au perron descendu.
Li rois contre lui s'est levez,
ses braz li a au col getez,
puis le baise par grant amor.
Cil l'encline conme a seignor.
Gauvains le baise, e Uriain,
Keu, e Evain, le filz Morgain,
e Lodoier l'ala besier
e tuit li autre chevalier.
Li chevaliers, qant il ce voit,
qui la pucele avoir voloit
par le pié qu'il ot aporté
que Tyolet li ot donné,
au roi Artur dont reparla
e sa requeste demanda.
Mes Tyolet, qant il ce sot
que la pucele demandot,
a lui parla molt doucement,
e li demanda benement :
“Dan chevaliers, dites le moi,
tant conme estes devant le roi,
par quel reson volez avoir
la pucele, je voil savoir.
“Par foi, fet il, je vos dirai :
por ce que aporté li ai
le blanc pié du cerf sejorné ;
li rois e li l'ont creanté.
“Trenchastes vos au cerf le pié ?
Se ce est voir, ne soit noié.
“Ouïl, fet il, je l'i trenchai
e ici o moi l'aportai.
“E les .VII. lïons qui ocist ?”
Cil l'esgarda, nul mot ne dit,
ainz rogi molt e eschaufa,
e Tyolet dont reparla.
“Dan chevalier, e cil, qui fu,
qui de l'espee fu feru,
e qui fu cil qui l'en feri ?
Dites le moi, vostre merci.
Ce m'est a vis, ce fustes vos.”
Cil s'embroncha, molt fu hontos.
“Mes ce fu de bien fet col fret
qant vos feïstes tel forfet.
Bonement donné vos avoie
le pié q'au cerf trenchié avoie,
e vos tel loier en sousistes,
pour .I. peu que ne m'oceïstes.
Mort en dui estre voirement.
Je vos donnai, or m'en repent ;
vostre espee que vos portastes
tres par mi le cors me boutastes ;
tres bien me cuidastes ocirre.
Se vos ce volez escondire
de prover voiant cest barnage,
au roi Artur en tent mon gage.”
Cil entent qu'il dit verité,
du coup li a merci crié ;
plus doute la mort que la honte,
de rien ne contredit son conte.
Devant le roi a lui se rent
a fere son conmandement.
E Tyolet li pardonna
au conseil que il puis en a
du roi e de toz ses barons ;
e cil l'en vait a genoillons,
dont l'en eüst le pié besié
qant Tyolet l'a redrecié,
si l'en bese par grant amor ;
n'en oï puis parler nul jor.
Li chevaliers le pié li rent
e Tyolet donques le prent
si l'a donné a la pucele.
Fleur de lis ou rose novele
qant primes nest el tans d'esté,
trespassoit ele de biauté.
Tyolet l'a donc demandee,
li rois Artur li a donnee,
e la pucele l'otroia ;
en son païs donc le mena.
Rois fu e ele fu roïne.
De Tyolet le lai ci fine.
