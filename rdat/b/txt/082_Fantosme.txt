
Oëz veraie estoirë :que Deu vus beneïe !
Del mieldre curunéqui unkes fust en vie
Talent m'est pris de faire vers,dreiz est que jos vus die.
Celui tieng a sage quipar autre se chastie.
“Gentil rei d'Engleterrea la char tres hardie,
Al curuner de vostre fizne vus suvienge il mie
Ke l'umage de ses meinsle rei d'Aubanie
Li feïstes presentersenz fei aver mentie ?
Puis lur deïstes ambesdous :“Deus les maldie
Ki de vus departiruntamur ne druerie !
Encuntre tutes genz del munden force e en aïe
Od mun fiz seiez tenant,salve ma seignurie !”
Puis entre vus e vostre fizmortel nasquid envie,
Dunt maint gentil chevalierad puis perdu la vie,
Maint hume deschevalchié,mainte sele voidie,
Maint bon escu estroé,mainte bruine faillie.
Aprés icest curunement,e aprés ceste baillie,
Surportastes a vostre fizauques de seignurie,
Tolistes lui ses volentés,n'en pot aver baillie.
La crut guerre senz amur :Damnesdeus la maldie !”

Reis de terre senz honurne set bien que faire :
Nu sout li juefnes curunez,li gentilz de bon aire.
Quant ne pot ses volentezacumplir pur sun paire,
Pensout en sun curagëqu'il li fereit cuntraire.
Turnad s'en tut a celé,passad un gué de Leire ;
Desi qu'il vint a Saint Denisne volt mangier ne beire.
Cuntad al rei de Francëtrestut le suen afaire.
Mandent celui de Flandrës,Felipe le Puignaire,
E Maheu de Buluinë,qu'il venist od sun fraire.
Grant fud cele asemblee,unc ne veistes maire.

Li reis Lowis de Francesi fud a Saint Denis,
E tint un grant cuncilede tuz ses bons amis.
Del viel rei d'Engleterreesteit issi pensis,
A poi de duel n'esrageli gentil rei Lowis,
Quant li cuens de Flandresen ad drescié sun vis,
E dit al rei de France :“Ne seiez si pensis !
Vus avez grant barnagevailanz e poestis
Pur faire grant damagedesur voz enemis.
En tute vostre terremar seit vassal remis
Ki puisse porter armes,u ne seit si antis,
Ne vus face serrementsur le cors saint Denis !”
Mar fud faite la guerredevers le rei Henris !

Li cuens Tiebaut de Francedresçad de sun estage
E dist a l'emperereu fud sun grant barnage :
“Gentil rei de Saint Denis,el cors me tient la rage.
Jo sui vostre liges humpar fei e par humage ;
Bien sui prest de guerreiere de trover hostage.
Quarante jorz vus serviraienz el premier estage,
E ferai al rei Henri,ço crei, itel damage
Ne serrad mes restoréen trestut sun eage ;
Ne purrad en nul lieu guarir,en plein ne en boscage,
Se il al jofne rei, sun fiz,ne rende l'eritage,
Le regne d'Engleterre.Si faire volt que sage,
Larrez lui Normendie,se ire vus assuage.
Se rien i ad de mesprisun,e dit ai nul ultrage,
U nul le voille demustrervers mei en sun language,
Veez me ci en vostre curtprest de pleier mun guage,
Cil est vostre parjuiresi quiert vostre huntage.”

Ja sunt a un'acordeli reis e ses baruns,
E tramettent messagespar plusurs regiuns :
Le rei Henri desfïentpar itels achaisuns,
Mettent les beles terresa granz destructiuns.
El meis d'avril en Paskerezfud l'ost de France sumuns,
E chevalchent es marches,laciez les gumphanuns.
Li reis Henri chevalchecuntre els a espuruns,
E ot en sa cumpaignedis mile Braibençons
E maint gentil chevalier,Angevins e Gascuns,
Ki frunt a ceus de Franceires e cuntençons.

Mult fud grant l'ost de Franceque ameine Lowis.
Pur destruire le perese peine mult le fiz :
Vencu e pris de guerremerrad le a Saint Denis,
Mes li reis sun pereli ad tut el pramis :
Qu'il verrad maint gumfanunblanc e vermeil e bis,
Mainte targe dubbleee maint cheval de pris,
Mainte juste faireenvers ses enemis,
Ainz qu'il seit de bataillerecreuz ne cunquis.

Li sires d'Engleterread en sun cuer pesance,
Quant sun fiz le guerreiequ'il nurri ad d'enfance,
E veit que cil de Flandresl'unt mis en errance :
Pramis li unt la terredes Engleis a fiance.
Mielz volsist mort que viequ'il eust la puissance,
Tant cum il pout d'espeeferir u de lance.
Establist sun barnagepar fiere cuntenance,
Vait encuntre Lowis,le riche rei de France,
Cuntre le cunte Phelippun,dunt vus oiez parlance,
E dan Maheu, sun frere,chevalier de vaillance.
Mult aida Deu le perele jor, quant il l'avance,
E mustra de sa guerrebele signifiance,
Que le sucurs de sun fiz,u plus fud s'esperance,
Fud le jor agraventésenz nule demurance.
Ço fud Maheu le Puigneursur qui vint la lance ;
N'avrad mes li reis Henrizpur lui nule dutance.

Li cuens de Buluinead receu mortel plaie :
Desi qu'as espuruns a orli sanc vermeilz li raie.
Ne purrad ja mes guarir,asez ad qui l'asaie.
Tant est sis freres plus dolent,e plus suvent s'esmaie,
E jure sun serrement,la pretiuse plaie,
Jamés vers le rei Henrin'avrad nule appaie.

Ore chevalche Lowis,si fait le jofne rei ;
E Phelippe de Flandresest mis en grant desrei ;
Li cuens Tiebaut de Francedemeine grant podnei.
Ja saverad li reis Henriasez u mover sei :
Franceis li muevent guerre,Flameng e Cupei,
Li cuens de Leïrcestre,s'i sunt ses fiz tut trei.
Icil de Tankarvilene l'aime pas de fei,
Cent chevaliers a armesameine en sun cunrei,
Ki tuit lui sul manacentde mettre en tel desrei,
Ne li larrunt de terrele pris d'un palefrei.

Seignurs, en la meie fei,merveille est mult grant
Pur quei li suen demeinele vunt si demenant,
Le plus honurablee le plus cunquerant
Que fust en nule terrepuis le tens Moysant,
Fors sulement li reis Charle,ki poeste fud grant
Par les dudze cumpaignuns,Olivier e Rodlant.

Si ne fud mes oïen fable ne en geste
Un sul rei de sa valurne de sa grant poeste.
Pur quant lui vunt tuz maneçant,il en jure sa teste,
Ne larrad riveierne purchacier sa beste.

Or chevalche li cuens Phelipeovoc sa grant cumpaigne
E guaste Normendiëpar bois e par champaigne.
Nen oïssiez le rei Henriqu'il une feiz s'en plaigne
Ne querre nul'achaisunque la guerre remaigne.
Mult ad li juesne reis espleitié,qui si bien se baigne :
Encore en ad les mandemenzdes baruns de Bretaine.

Quant ço oï le pere,greins en fud e irez,
E jure sun serrement mar fud unques pensez ! 
E dit a ses chevaliers :“Seignurs, or m'entendez !
Unques mes en ma viene fui si adulez.
El cors me tient la rage,a poi ne sui desvez :
Les baruns de Bretaignem'unt ja cuntrariez ;
A ceus qui me hëent a mortse sunt abandunez,
Al rei Lowis de Francee a mun fiz ainznez,
Ki me vunt deseritantde ço dunt sui chasez.
Tolir me volt ma terree fieus e heritez.
Ne sui pas si envielli,ço sevent gent asez,
Ke deive terre perdre,ne pur mes granz hëez.
Od la lune serieanuit eschilguaitiez,
Que Flameng ne terrïenne seient enbuschiez.
Les baruns de Bretaine,vus le savez asez,
Tresqu'en Finebusterresunt en mes poestez ;
Mes Raül de Feulgiereest vers mei revelez 
Li cuens Huge de Cestreen est sis afiez.
Ne larrai que nes veiepur fin or esmerez,
Si trover les pöeiededenz lur fermetez.
E puis que noz enemissunt si aseurez,
Dunc les fait bon envaïrpar granz enemistiez.
Mielz valt engin de guerresur gent desmesurez
Ke malveis'asaillie,s'il sunt descuragiez.”
Respunt sun barnage :“Pleins estes de buntez.
Trestuz voz enemissunt en mal an entrez.
Vostrë est la terre,si la defendez !
A tort vus guerreieli vostre engendrez.”

Atant es vus ces chevaliersdescenduz del paleis,
E vunt saisir ces armesigneus e demaneis,
Vestir haubercs e bruines,lacier ces healmes freis,
Prendre par les enarmesces escuz vianeis.
Dunc oïssiez Deu aramirli vielz Henri li reis :
“Mar m'avrunt entreacuntréli traitre es chaumeis !”
De la vile sunt issuzchevaliers as cunreis :
Meins de seisante milee plus de seisante treis.
N'ad celui qui ne quidevaleir un rei waleis.

Or chevalche le rei Henriod tute sa meidnee ;
Devers Dol en Bretainetient l'acheminee.
E dit Willame de Humaz il est en la jornee 
“Ne tenum plait de demurer ;veiz ci la lur cuntree.”

Ceus del chastel unt ja veuWillame e sa baniere,
E veient que li Braibençonveneient tut ariere.
“Veez l'ost de Normendiequi nus mettrunt ariere :
Norman sunt bon cunquerur ;n'ad gent de lur maniere :
Partut trovom en gesteque Norman sunt venquere.
Pensez ent, sire Raül,kar la cumpaigne est fiere.
Traï nus ad le jofne reiqui guerreie sun pere,
Quant il les chemins laissapur estre sur riviere.
Cument defendre purrïumne vei nule maniere :
Ne recevrunt argent ne or,poi nus valdrad preiere !”

Raül respunt encuntre :“Ci n'ad mestier folie,
Ne gab, në enveisure,ne nule lecherie ;
Mes ki bon cunseil savrad,vienged avant sil die !
N'avum poür de perdrene membre ne la vie.
Li viel rei se demeinepar mult grant estultie,
Quant il de Bretaignedemande seignurie.
Manace nus pur sun aveire pur sa manantie,
Mes n'en irra pas issicum sun orguil le guie.
Tel cunseil ore en pernumsenz estrif de atie
Ke nus ne seium hui huniz,ne la terre malbaillie.
Cest chastel n'est mie fort,ne nus i fium mie !
Issum nus fors encuntre,si lur frum asaillie.”

Atant se sunt entreferuzenz en mi la champaigne
Dan Willame de Humaze ceus de sa cumpaigne.
N'i ad chevalier de prisqui sa lance n'i fraigne :
Ki juster volt a cumpaignuntost i trova bargaigne !
Par force furent entassezles baruns de Bretaigne
Dedenz lur meismes fermetez ;n'i ad ki ne s'i plaigne.

Par force fud en sun chasteldan Raül de Feulgiere ;
Huge, li cuens de Cestre,se claime las pechiere !
Ne lur pot aver mestiermangunel ne periere :
La guerre qu'il unt faitelur iert vendue chiere,
Kar or vait un messageal rei Henri le pere
A Roem en Normendiesur morel de riviere,
Si li dit l'aventurede sa meisnie fiere,
Del cunte de Cestre,de Raül de Feulgiere.
Dunc loë Deu le glorïuse le barun saint Piere :
“Descunfit sunt mes enemis !A ! Las ! que jo n'i ere !”

Apreste sun barnageen qui il mult se fie ;
Devers Dol en Bretaignead la veie acuillie.
Mes puis qu'il fud la parvenudod sa chevalerie,
Del fait a sa meidneejoius se glorifie.
Ces qui furent el chastelne s'esjoirent mie :
Mult dutent sa venuee criement sa baillie.
N'orent tant de vitailledunt sustiengent lur vie.
Al rei Henri se sunt renduz,sis tient en sa baillie.

“Seignurs, fait li reis Henris,kar me cunseilliez !
Mis fiz ad tort vers mei,dreiz est que le sachiez,
Kar rente tut a forcevolt aver de mes fiez ;
Raisun ne me semblëqu'ele li seit paiez :
De hume de ma vertune fud si estroez.
E ço quë est a forceu pris u purchaciez,
Ço n'est dreit ne raisun ;ço est suvent jugiez.
Pur guarder ma franchisesui asez laidengiez,
E par iceus de Flandressuvent cuntraliez,
Si n'avum mes busuined'estre plus damagiez.
Tut pri communalment,seignurs, que vus m'aidiez ;
En estur adurévoz forces asaiez,
A tut vostre poeirpur mei vus esforciez !
Unkes ne m'amastës,s'al busuin me failliez !
Le cunte Huge de Cestreensemble od vus menez.
De Raül de Feulgiereferai mes volentez.
Larrai le tut quitëdedenz ses poestez,
Par itel devisë :qu'il iert mis afiez.
Si puis vers mei revelepar nuls iniquitez,
Ne tendrat en Bretainene fieus ne heritez.
Adubez, seignurs, voz cors,a espleit chevalchiez !
Mis fiz est de batailletrestut apparailliez ;
La rente qu'il demandeli paium des espiez,
E des branz acerins,e des darz aguisiez !”
De ceste novelësunt plusurs bauz e liez :
Ço sunt les chevaliers,les pruz, e les senez.
E li cuens de Cestrëest dolenz e irez :
Ne quide en sa viëestre desprisunez.

Espoënté sunt li Franceisde la fiere novele :
Le cuer al plus hardien tremble e chancele.
Mes icil les cunfortëki trestuz les chaele ;
Irrur ad en sun cuer,li sanc li estencele.
A un cunseil en vaita sa gent plus leale.
En romanz devise un brief,d'un anel l'enseele.
Les messagiers al juefne rei,devant lui les apele.
Ço fud li reis Lowiski charga la novele.

Vunt s'en li message,ki les briés en porterent.
Passent la mer salee,les regnes traverserent,
Les forez, les plaignes,les ruistes guez passerent.
Vienent en Escocee le rei i troverent.
De part le jofne rei Henriles escriz presenterent :
Jas orrez les paroleski escrites i erent.

“Al rei d'Escoce,Willame le meillur,
A qui nostre lignagefud jadis anceisur !
Le rei Henri le juefnevus mande par amur :
Suvenir vus deit de mei,ki sui vostre seignur.
Mult me semble merveille,si ai el cuer hisdur,
De si riche rei,de hume de ta valur,
Ki tel force ad de gente en sei tel vigur,
Ne m'aidez de guerre,seveals el primur,
A guerrëer mun pere,tu e ti cuntur.
Jo te durrai la terreque orent ti anceisur,
 Nen eüs unc en terrede rei si grant honur 
La terre de la rive ;suz ciel ne sai meillur.
Avrez la seignurieen chastel e en tur.
Karduil vus durrum,ke seiez plus forçur,
Tute Westmarilandesenz nul cuntreditur,
Ke vus me seiez aidanta force e a baudur :
Ceus qui tienent ces terresme metez en errur.”

Ore ad li reis d'Escoceel cuer grant marrement,
Quant il del jofne reientent le mandement,
Qu'il li deit sun humageencuntre tute gent ;
De l'autre part li mandesaluz cum a parent,
Qu'il li durra sa terrequ'a sun honur apent,
Ke tuz les reis d'Escocetindrent en lur vivant.
E al viel rei sun peresi redeit ensement
Humages e servises,ligance veraiement.
N'est dreiz que pur pramesseface tel hardement
Qu'il destruie la terrele viel rei a scient,
Anceis qu'il l'ait requisde sun eritement.
S'il le volt cuntredire,dunc face sun talent,
Rende lui sun humagesenz achaisunement.
E quant il l'avra rendu,e cil bien le prent,
Ne li deit en nule curtdesdire le cuvent,
Kar voleir de princetient l'em pur jugement.
Dunc tint li reis Willamesun plenier parlement :
Des sages de sa terrevolt aver loement,
S'il deit vers lu jofne reitenir sun serrement.
N'i ad nul quil desdiene ki ço li defent.

Li reis vait cunseillierove sa barunie.
Dit lur la novelëque del rei ad oïe,
Le jofne d'Engleterre,ki sun pere guerrie :
La terre li demande,mes il tutdis li nie.
“Mander voil par messagesal pere en Normendie
Qu'il de mun heritéme rende une partie :
Ço est Northumberland,qu'il tient en sa baillie.
E s'il ço ne volt fairee tut le me desdie,
Ne li dei en avantne fei ne druerie.”

Respunt le cunte Donekane dit cume barun :
“Li vielz reis est rednable,si li faites raisun.
De faire nul ultragene querez achaisun.
S'il volt, vus le servirezcume ses liges hum ;
Rende vus voz dreituressenz nule mesprisun,
Puis sil vendrez succurrea cuite d'espurun.
Mielz valt bele parolemustree par raisun
Ke ne fait manacepur demander nul dun ;
E ki autrement le fait,si quiert destructiun,
Sa mort e sun damagee sa confusiun.”

Mult ad li cuens Donekansparlé sagement ;
N'i ad nul kil desdiepar le mien escient.
Dunc dit li reis meïsme,li barun e la gent :
“Cest cunseil est leiaussi me vient a talent.
Enveium noz messagesod icest mandement,
Ki si facent lur portcum chevalier vaillant.”

Vunt s'en li message ;lur chevals espurunent
Par les granz chemins ferrez,lur rednes abandunent.
Li cheval sunt mult bonqui desuz eus randunent.
Vienent en Normendie,pas lunges ne sujornent ;
Trovent le viel rei Henri ;sagement l'araisunent
De part le rei d'Escoce.Lur lettres puis li dunent.

Frere Willame d'Olepenëparole tut premier
E dit au rei d'Engleterrë :“Jo sui un messagier
De part le rei d'Escocë,vus vieng ci nuntier
Il est vostre parentsil devez mult amer.
Servira vus en cest busuin nel verrez mes targier 
Od mil chevaliers armez,ainz vienge un meis entier,
Od trente mile desarmez tant les oï numbrer 
Ki frunt a voz enemismerveillus encumbrer.
Ja ne querrad del vostrëvaillant a un denier,
Mes que sa dreiturëli voilliez otrier :
Ço est Northumberland,qu'il requiert tut premier,
Kar nul n'i ad si grant raisunkil volsist chalengier.
Or veez mei ci en vostre curt ;terme avant ne requier :
Ferai derainementpar un sul chevalier.
E si ço ne volez fairëpur lui desheriter,
Ci vus rent sun humagë,nel vus quier pas celer.”

Quant li reis d'Engleterreentent le mandement
De sun cusin d'Escocede sun ententement,
Dit a sun messagequ'il ne fera nient.
Ne quiert aver al respunsestrange ne parent.
“Dites au rei d'Escoceque pas ne m'espoent
Pur guerre que jo aiede mun fiz en present,
Ne pur le rei de France,ne pur la sue gent,
Ne le cuens de Flandres,ki m'envaist suvent.
Jos ferai de lur guerrecuresçus e dolent,
E a lui frai cuntraire,si Deu le me cunsent.
Mes dites mei sun frere,David, le mien parent,
Qu'il vienge pur mei aidierod tant cum il ad gent.
Tant li durrai de terree tant de chasement,
Tutes ses demandesferai a sun talent.”
“Sire, fait li messagier,jol vus ai en cuvent,
Mes le cungié nus dunezd'aler salvement.”

Atant sunt li messageparti de Normendie.
Troevent bon passage,n'i demurent mie.
Traversent Engleterre,vienent en Albanie.
Li messagier sunt sage,n'unt cure de folie,
Ne troevent qui mesface,ne qui nul mal lur die,
Des la mer de Dovredesi qu'en Orkenie.
Ja dirrunt tel parolede guerre par atie
Dunt cil plurrunt encorequi rien n'en unt oïe.

“Sire, rei d'Escoce,Deus saut tun barnage,
Tun cors e tun curagee tun grant vasselage !
Del rei d'Engleterreresui venu message.
Ore, oiez sun mandement ;nel tenez a folage !
Mult s'esmerveille de vusk'el cors vus tient la rage.
Il vus teneit a sages hum,ne mie d'enfantil age,
E celui quil plus amotsenz mustrer nul damage.
Nel devrïez requerrede sifait ultrage.
Demandez lui sa terrepur vostre heritage,
Cum il fust enprisunezcum oisel dedenz cage.
Il n'est fuitis de terre,ne devenuz salvage,
Ainz est rei d'Engleterreen plein e en boscage.
Ne vus durra pur sun busuinen cest premier estage
Acreissement de terre ço est sun language 
Ainz verra se li ferrezamur e cusinage,
Cument vus vus cuntendrez,cum fol u cume sage.”
Dunc oïssiez ces chevaliers,la gent juefne e salvage,
Jurer riche serremente afichier curage :
“Si vus cel rei ne guerreiez,ki par tel vus hansage,
Ne devez tenir terrene nul seignurage,
Ainz devez al fiz Mahaltservir en servage !”

Ore ot li reis d'Escocesa gent quil cuntrarie.
N'unt pas l'evesque Engelram,le mielz de sa clergie,
Ne le cunte Waldefne se purfiche mie
A cunseillier la guerre ;bien veit que c'est folie,
Si que li reis meismessuvent le cuntralie
Par l'enticement de cesqu'aiment la folie.
E jure sun serrement :“Deu le fiz Marie,
Ne remeindra la guerrepur vostre cuardie !
Asez avez en tresoraver e manantie :
Defendez vostre terree querez vus aïe.
E si faire nel volez,en tute vostre vie
Nen avrez de mun cunquestvaillant a un alie !”

Ço li respunt le cunte :“Refrenez cel talent.
Jo sui vostre liges huem,si furent mi parent.
Ne savum puint de guerre,pur ço si m'espoënt.
A cumencier baratecuvient acuintement.
Ne vus devez pas fïeren fol enticement,
Ne creire la foliede aliene gent.
Se bien vus puet avenir,il guaignerunt suvent,
Ne reperdrunt de guaires,se chiet vus malement.
Li vilain dit en reprovier si dit mult veirement 
“Tel nuist ki ne puet aidierquant vient al jugement”.
Ne quidez que jol diepur nul esmaiement,
Ne que vus faille de guerrertant cume sui vivant.”

Quant cel cunseil fud duné,li reis nel crut mie.
Ne remaindra la guerrepur perdre Abanie.
Mes il voldrad ultre merenveier un espie
Pur veeir le cuntienementle pere en Normendie,
E puis avant en Flandresal fiz en qui il se fie,
Ses briés e ses messageski haltement li die
Cume li reis sun pere“par dit me cuntralie
E par itel manacecum vus avez oïe.
E s'il volt tenir cuvenantpar fïance plevie,
Ne larrai ne li faceprueçainement aïe.
Si nus enveit de Flandresses Flamens od navie,
Par cent e par cinquantede cele gent hardie,
Jo lur livrai la veiela gent qui nus guerrie,
Cil assaudrunt les chastelspar force d'establie.

Willame de Saint Michielferad icest message,
E Robert de Husevile,kar ambesdous sunt sage ;
Suvent s'unt en busuineprové de vasselage ;
Bien sevent en riche curtparler en maint language.”

A cest message faires'en vunt ces messagiers ;
Li reis le volt e gree,sil funt mult volentiers.
A BerewicsurTinetroevent les noteniers
Kis amerrunt en Flandres,les sages messagiers.

Ja sunt entrez en bargese vunt en halte mer,
E traient sus lur sigles,si se funt desarmer.
N'unt cure d'Engleterrelunges acostëer :
Il sunt lur mortel enemiqu'il soleient amer.

Si cum ces chevaliersunt trové lur seignur
Ove le rei de France,Lowis l'empereur,
Dïent lur messagessüef e senz irrur
Si que bien l'entendentde France li cuntur.
E li cuens Phelipeest mis en tel errur,
Parole devant les autresle noble guerreur.

Or dit li cuens Philipeune raisun membree
Veant la curt de France ;mult fud bien escutee :
“Tenez al rei d'Escocela fiance afiee !
Qu'il vus aït de guerre,hastif, senz demuree,
Destruice voz enemise guaste lur cuntree :
Par fu e par enbrasementtute seit alumee !
Ne lur laist defors chastels,n'en forest ne en pree,
Dunt il puissent al matinaveir une disnee ;
Puis asiece lur chastelsde sa gent aünee.
N'avrunt succurs n'aïededenz tredze luees.

“Issi deit l'em cumencierguerre  ço m'est vis 
Primes guaster la terree puis ses enemis.
Nus l'aiderum de Flandres,ainz vienge quinze dis,
Par quei ces d'Engleterreserrunt nunpoestis.”

Si cum li cuens Philipead fait sa randunee,
Li reis Lowis de Francele volt e si l'agree,
E dit as noz messages :“Jas iert enseelee
La chartre ke vus porterezenz en vostre cuntree.
Dites al rei d'Escoce,senz nule demuree,
La terre est tute suequ'il ad demandee.”

Quant ces messages sunt venuze arivez a terre,
Dunc furent bien aseürde cumencier la guerre.
Asez purrïez oïr mar alissiez luinz querre 
“Alum prendre le chastelde Werc en Engleterre !”

Ne fud unkes engendréhuem de tel memoire,
Salemun le sage,David qui fist l'estoire,
Ke mult ne se glorifïastd'aver si grant victoire
Cum cil lur prameteient.Mes tut fud veine gloire.

Ore ad li reis d'Escoceses oz apparailliez,
A Keledeneleela furent asemblez.
Les greidles furënt,ki dunc erent amez
Ki puis les unt de terrepar force degetez.

De Ros e de Muraiveunt grant ost banie.
Certes le cunte Colbeinne s'i ublia mie.
Seignurs, le cunte d'Anegusi vint od tel aïe,
Plus de treis mile Escozaveit en sa baillie.
Tant i out de nue gent ;ne sai que plus vus die.
Ne vint tel ost d'Escocepuis le tens Helye.

Dunc vint li reis Willamea Werc en Engleterre,
Un chastel en la marche,ki puis li fist grant guerre,
Travail e peinee suvent grant cuntraire.
Enquist del cunestablecument il le volt faire :
Del tenir u del laissier,lequel li fust viaire.

Rogier d'Estutevileen fud le cunestable,
Ki unkes n'ama traïsunne servir al diable ;
E vit que li suen esforzde rien ne fud aidable

Encuntre l'ost d'Escoce,qui mult les assaie,
Ne de rendre sun chastelne serrad nule appaie.
Ne fud pas merveillesi dan Rogier s'esmaie.
Dunc prie Deu le glorïuse sa mere veraie :
“Tel cunseil me dunezque jo m'onur aie,
Kar li Escot me guerreientsenz nule manaie.”

Rogier d'Estutevileparole a ses privez,
E dit :“Baruns chevaliers,dites que vus loez.
Veez l'ost le rei d'Escocequi nus ad desfïez ;
E nus eimes escharnizdedenz ces fermetez,
N'avrum sucurs n'aïede nul de noz vidnez.”

Dunc regrette sun seignur,Henri, le rei vaillant,
Les lermes lung sa faceli vunt jus devalant :
“Mar fud vostre force,quant ore iés nunpoant !
Ne poëz vostre barunaidier ne tant ne quant !
Irai al rei d'Escocesa triewe demandant,
Quarante jorz de terme,que seie mer passant.
Si dunc ne me puis succurre,par raisun en avant
Perdu avez senz failletute Northumberland.”

Rogier d'Estutevileen vint parler al rei,
Sages par humilité,senz faire nul desrei 
Tuz ceus de sa mesneese tindrent en cunrei 
E dit en sun language :“Sire, entendez a mei !

“Ne me faites deshonur !Refrenez vostre ire !
Mult aim vostre avancement,mes que li miens n'enpire.
Quarante jorz de termeme dunez, bel sire,
Ke jo enveie ultre mermes briés dedenz cire.
U jo meismes i irrai,lequel voldrai eslire,
E dirrai a mun seignur mar deit chanter ne rire 
Si Jesus n'en prent cunrei,la gent de sun empire
Nes verra desqu'il serrunttuz livrez a martire.”

Dunc vit li reis WillameRogier en grant tristur,
Tute Northumberlanttravaillié a dolur ;
N'i ad ki cuntrestoisene lui ne sa vigur.
Bien ad graanté le termeal quarantime jor.

Or dit Jordan Fantosmeque Deus les avua,
Tuz ceus de Northumberlantki furent de dela.
Ne fust icele trieweke Rogier demanda,
Chaciez fussent de terrepar ces d'Albania.
Mes le sage chevalier,ki sun seignur ama,
Apreste ses messages.Il meismes s'aturna.
Alad en Engleterre,succurs en demanda,
Ke dedenz sun termetel ost en amena
Dunt puis al rei d'Escoceplein cungié li duna
D'assaillir le de ses Flamens,e il les atendra.

Dunc dit li reis Willame :“Oez, mi chevalier :
Par mi Northumberlandvoil mun chemin aler.
N'i ad ki cuntrestoise ki devom dunc duter ?
L'evesque de Durealme veiz ci sun messagier 
Me mande par ses lettres :em pes se volt ester,
Par lui ne par sa forcen'avrom desturbier
Dunt jo me puisse plaindrevaillant un denier.
Alum vers Audnewic,si me volez loer,
A Willame de Vesci,ke jo ne puis mater.
Si le chastel sun pereme volt quite clamer,
Senz perdre de ses membresdunc le larrai aler ;
U s'il la cuvenanceme volt afiancier
Ke fist le cunestablede Werc avant ier,
Senz guarisun atrairee senz rien esforcier,
Alum a Werckewurde :cel voil agraventer !”

Atant s'irra a Audnewicle grant ost d'Albanie,
Mes Willame de Vedcine s'i ubblia mie.
Suvent apele par amur :“Sainte Paterne, aïe.”
Plus regrette sun seignurque chevalier s'amie,
E dit :“Baruns chevaliers,”a ceus de sa baillie,
“Suvent vaut en busuinsaveir e folie.
Ore vienge chascun de vus,sun avis nus en die
Cument nus nus cuntendrumvers l'ost qui nus desfie.”

Mult esteit le perejoius en sun curage
Ki bon fiz engendre,tut seit ço en suignantage.
Pur le jofne Willamele di en mun language,
Ki le chastel sun peretint par vasselage.
Parti s'en li reis atant,n'i fist plus lung estage ;
E cil enveia pur succursses briés e sun message.

Pernent e destruientla terre vers la mer
Chevalier e serjante li autre furier ;
Vienent a Werkewurde ;n'i deignent arester,
Kar le chastel iert fieble,le mur e le terrier ;
E Rogier le fiz Richart,un vaillant chevalier,
L'aveit eü en guarde,mes il nel pot guarder.

De cel Rogier le fiz Richartvus dei jo bien dire :
Del Noef Chastel sur Tineesteit mestre e sire.
Tant esteit de hardementespris e de grant ire
Ne volt au rei d'Escocede pais parler ne rire.

La vint li reis d'Escoceod armee gent e nue :
Les munz e les valeesredutent sa venue.
La sue grant folie mar fud unkes veue 
As baruns de la terreserrad mult chier vendue.
Il lur ferad ainz departirtele descuvenue
Ne lur larrad dehors chastelun buef a lur charue.

Mes li barun sunt naturelvers lur seignurage.
Ne tienent greinur plait d'aveirque de beste salvage.
Mielz vuelent murir a honurque suffrir huntage,
Guerpir lur naturel seignurpur perdre lur guaignage.
Sufferunt e atendrunt,de ço si funt que sage,
Mes lur chastels ne rendruntpur aver grant damage.

Bien veit li reis d'Escoceque ja n'i mettra fin
Del Noef Chastel sur Tinecunquerre senz engin.
E dïent si cunseillier :“Mar aiez le chief enclin :
Ainz que sucurs lur viengetuit en serrunt frarin ;
Mes faites l'ost sumundre,ke prest seit le matin.
Alez Karduil cunquerre,dunt nus sumes devin.
Ja n'avra Robert de Vaussi bon sabelin,
Ne mangié la vïende,ne beu de tel vin,
Quant verra tanz beaus escuz,tanz healmes peitevins,
Ne volsist en l'eschekierdevenir un aufin.”

Ço dit li reis Willame :“Dunc seie jo maldit,
Escumengié de prestre,huniz e descunfit,
Si jo le chastel Odinelduins terme ne respit,
Ainz li ferai tut perdresa joie e sun delit.
Li cuens Henri, mun pere,le cherid e nurrit,
Mes a la parestrussedirrad que mar me vit,
Kar cil en qui il s'a fïéli valdrad mult petit.
De la suë aïeli faz un escundit !”

La fist li reis d'Escocetendre ses paveilluns,
Ses trefs e ses acubes,ses cuntes, ses baruns,
E dit a sun barnage :“Seignurs, kel la ferums ?
Tant cum Prudhume estoise,ja mes pes n'avrums.”
Ço dïent li Flameng :“Nus l'agraventerums !
U mar nus durrezsoldeies ne livreisuns.”
E dit l'autre partie :“Jamés n'en parlerums ;
De feire tel enprisene li cumsentirums.
Mes voist avant cunquerree nus li aiderums.
Northumberland est nostre,quant nus repairerums.”

“Sire, rei d'Escoce,dïent si cunseillier,
De tutes voz dreituresest Karduil le dangier ;
E puis que le jofne reivus volt del tut duner,
Alez le chief cunquerre :bien le volum loer.
E si dan Robert de Vausne volt le chief duner,
De la grant tur antiveferez le devaler !
Faites i mettre siege,e puis aprés jurer
Vostre grant ost banien'en partira premier
Desque vus aiez la citéveu alumer,
Le mestre mur desfairea voz picois d'acier,
A unes hautes furcheslui meismes encroer :
Dunc verrez Robert de Vausestreitement aler.
Par le mien escïentnel troverez tant fier
Qu'il vus puisset lungementpar force cuntrester.”
E dit li reis Willame :“Si Deu nus volt aidier,
Cest cunseil est metable,sil feimes achiever.”
La nuit fait ses guaitessun ost eschielguaitier
Desqu'al demein a l'aube,quant jor apparut cler,
Qu'il fist ses greidles sunerpur faire l'ost aler ;
E destendent acubesserjant e escuier.

Vait s'en li reis Willameovoc sun grant barnage ;
Mes anceis qu'il repairenten lur terre salvage,
Des Engleis d'Engleterreavrunt fait tel damage
Mil i larrunt les testespur lur meismes hostage ;
Kar felun sunt en guerree mult de fol curage,
A ceus est bien apparissanttrovez en lur veage.
Icil qui sunt acunseuzen plein u en boscage
Ne cunterunt mes novelea nul de lur lignage.

Bien sout li reis d'Escoceadunkes guerreier,
Ses enemis en guerregrever e damagier ;
Mes trop fud acustuméde cunseilz noveler.
La gent estrange chierisseit,amot, e teneit chier.
La sue gent demeinene volt unkes amer,
Ki lui e sun reaumedeveient cunseillier.
Bien i parut en haste ja m'en orrez parler 
Cum avint de sa guerrepar malveis cunseillier.

Li reis faitsa gent apparaillier ;
A ceus dedenzferad assaut plenier.
Grant fud la noisea l'estur cumencier :
Li fer tentissente cruissent li acier,
Ne hauberc ne healmesn'i remist entier.
Le jor i furentcil dedenz chevalier :
Od lur espeesfunt maint escu troer,
Asez en laissentlez le mur estraier
Ki n'orent pasleisir pur relever.
Des or cuvienta ceus dedenz aidier,
L'estur suffrir,les escuz damagier,
Lur barbecantenir e chalengier.
Ja nul cuartne lur avreit mestier.

A la porte outgrant envaissement.
D'ambesdous parzout grant airement.
La veïssieztanz chevaliers sanglant,
Tant bon vassalferir de mal talent.
Li fer tentissente vunt comunalment.
Robert de Vausse defendeit forment ;
Le fiz Odartne li failli nient ;
Pur sun seignurenprist grant hardement
De sei tenirencuntre tant de gent 
Quarante mile,si Fantosme ne ment. 
N'i ad celuinel hace mortelment.

A ! Deu ! quel dueldel gentil rei Guillame !
Del rei Henriavra si mortel blasme ;
Ço peise mei,par le barun saint Jacme !
Kar unc plus francne guverna realme.

Fantosme dit,e bien le vus afie,
Ne se pensasta nul jor de sa vie
De guerreierHenri de Normendie,
Le fiz Mahaut,ki ad la char hardie.
Mes par cunseile par malveis'envie
Puet l'um un sagemettre en grant folie.

Mes puis qu'il outla chose si enprise,
Nel pot laissiersi par grant cuardise.
Pais a tenircumande a Saint'Iglise ;
Des enfreignursen fait cruel justise.

Mes ne li valt celun sul alie.
La pute gent,ke Damnedeu maldie,
Les Gavelens,ki d'aveir unt envie,
E li Escotqui sunt en Albanie
Ne portent feia Deu, le fiz Marie :
Brisent mustierse funt grant roberie.

Mult se sunt misli barun en grant peine
Ki lur honurstienent del rei demeine.
Pur lur seignurunt grant dolur certeine :
Ses enemislur unt dunez estreine.
Si Deu n'en penste Marie Magdaleine,
Grant guerre avrunt,ki mult lur iert griffaine.
La terre quiert de tanz biens si pleine
De tuz aveirsest ore fade e veine.
N'i ad beivrëfors ewe de funteine
U sout aveircerveise en la semeine.

E tut est faitpar le rei d'Aubanie,
Par sun cunseile par sa grant folie.
Mes or li creistgrant perte senz faillie,
N'en partirasenz aver vilanie.
Cil del chastelavrunt prueçain aïe.
Si vait de gentqu'en Damnedeu se fie.

Oëz, seignurs,qu'avient de trop ultrage,
Ke lur avintd'Escoce la salvage !
Bel fud lu tenssenz nul malveis orage.
Li reis d'Escoceesteit de fier curage,
Chevalier bone de grant vasselage.
De devant luivint errant un message ;
Chanuine fud,si saveit le language,
Hastivementli cunta sun damage.

Li reis esteitdedenz sun paveillun,
Li eschielguaitedelez e envirun
Ses chamberlense si privé drujun,
La u li meslur dist itel sermun,
Dunt puis furëntmeuz en cuntençun.

Li mes lur adatant trestut cunté
Cum il aveit veüla grant fierté
Des chevalierse de la gent armé
Ki l'assaudruntainz le soleil levé.
“Cil de Luci,le sage, le sené,
Ainz mie nuitserrad as voz justé.
Guardez vus ent,pur Deu de majesté,
Ke ne seiezhuni ne vergundé.
Tut le mielzde vostre parenté
S'en vient od lui ;chascun li ad juré.
Crëez cunseil le mielz vus est duné 
A Rokesburcalez a seurté !
Si vus i estesplus lunges aresté,
Male chançunserrad de vus chanté.
Unques ne fistTiebaut de Balesgué
Si mal escheca ceus de France né
Cum vus ferruntli Surreis aduré,
Si vus e elsestes entr'asemblé.”
Li reis l'entent,forment s'en est iré.
Senz demurersaint Andreu ad juré :
“Tuz a seüri sumes aresté.
Ne lur serradbataille deveé.
Bien deit prudhumecunquerre s'erité.
Mes ancestrësd'Escoce le regné
Icest honurtindrent en quieté ;
Par cel Seignurque l'um requiert a pié
E jol tendraidel rei mun avué,
Le fiz al pereki mes dreiz m'ad duné ;
En mun vivantn'en perderai plein pié.”
Jas eüst sun ostbien amonesté,
Quant un cunseilli est des suens duné :
Cum il volsistmes estre honuré,
Laissast le siegee alast s'en de gré.
Si fist il veir n'i fud plus demuré.
De nul des suensn'i ot redne tiré.
A Rokesburc,u il ainz unt esté,
S'en vint de nuitcum cil qui fud hasté.
N'i out un sulde sun ost aresté
Ne s'en alastpar mult grant lascheté,
Senz ço que lur fustnul assaut duné,
Në escrïé,ne de rien damagié.

Robert de Vausguaignad en ceste chace.
De ces füizgrant aveir en purchace.
Mes, ki k'en peistu nul mal gré li sace,
De lur aveiresforcerad sa place.
Croche le piée estent sa pigace,
Mercie Deu,prie que pas nel hace.

Ore chevalche a seürle grant ost d'Engleterre.
Li sires Richart de Luci nul meillur n'estuet querre 
Bien aïdet sun seignura maintenir sa guerre.
E si set en busuinetriewes e pais requerre
La u il veit la forcee li estuet requerre.

Chevalche en la terredestruite e guastee,
Ço est Northumberland,qui ja iert renumee :
Desi qu'as porz d'Espainen'aveit itel cuntree,
Ne plus large vïandier,ne gent plus honuree.
Ore est en grant famine,del tut anientee,
Si del rei d'Engleterreaïe ne seit dunee.
Suspire e purpensecument ele est alee,
E maldit la guerrequant ja fud cumenciee.
Puis pense en sun curage,si Damnesdeus l'agree,
Par lui e par sa forced'aukes serrad vengee
E par les pruedhumeski sunt de la cuntree,
Ki forment desirentde vengier lur haschee.

Li sires Humfrei de Boünest mult de grant cuintise,
A l'ainz qu'il pot espuruners'en part de la justise,
Ço est dan Richart de Luciki tut le munde prise.
Ne volt le rei d'Escoceirer en nule guise,
Kar un sun messagenoveles li devise :
Venuz fud en la terreki lur mettrad asise.
Li cuens de Leïrcestrela chose si ad emprise,
Od Flamens e od Franceise od gent de vers Frise
(A)turnerad Engleterretut a sa cumandise.

“Deus ! fait Richard de Luci,Cum sui en grant errance !
Se li reis d'Escoceseust ceste faisance,
N'en avrïum triewe ne paispur tut l'aveir de France.
Ne lui esteust faire,s'il n'iert de grant enfance.”
Chevalche e espurunesi ad el cuer pesance.
Mes anceis qu'il peust avenira parler en oiance
Al rei d'Aubaniene faire sa fesance,
Ad dan Humfrei de Boün,ki hardement avance,
Fait au rei d'Escocede Berewic nuisance.

Mult iert de grant affairedan Humfrei de Boün,
Li barun de Northumberlanten sunt si cumpaignun.
Arstrent tut Berewica flambe e a tisun
E une grant partiede terres envirun,
Ke perent en lur marches,cruel cume leun.
Mes dan Richart de Lucin'ad suin de tel sermun,
Si dit en sun language :“Sire Humfrei de Boün,
Si Deu n'en prenge cure,n'i frum si perdre nun.”

“Sire Humfrei de Boün,fait Richard de Luci,
Alum al rei d'Escocepur crier lui merci
De tenir pais e triewevers nostre rei Henri.
Li plusur d'Engleterreli sunt trestuit failli.
Savez vus les novelesque nus avoms oï ?
Li cuens de Leïrcestrenus ad tuz malbailli :
Arivez est en Arwelle,bien le sachiez de fi,
E ad tensé la terre,cum il en fust bailli,
Desi k'en Dunewizpar force recuilli.”

Ore est Humfrei de Boüniriez en sun curage :
“Sire Richard de Luci,or parra vostre age
E vus seiez en haste,si cum l'um dit, tant sage.
Alez al rei d'Escoce,celez lui cest damage.
S'il set ceste novele,mult iert de fier curage
Ke li cuens seit ariveze venuz a passage,
Ne vus durrad sa triewe,s'il n'ad el cuer la rage.
Jo m'en irrai ariere ;ço iert pur sun damage.
Si Deus le volt e gree,jo desfrai l'ultrage.
Mar i furent arivezde Flandres la salvage !”

Ore ad Richard de Lucifait cume sené :
Tut ad del rei d'Escocequanqu'il ad demandé
De triewes vers Northumberlanddesi que vers l'esté.
E dan Humfrei de Boüns'en est ariere alé
E maint gentil chevalierd'Engleterre né,
Si serrunt ainz curt termevers Flamens acuinté.

Bien l'avez oï direli petit e li grant,
Ke le cunte Robertest alé tant avant ;
Arivez en Sufolke,la terre vait tensant,
Desi qu'en Dunewiztut vait par sun cumant.
Maint gentil hum de Flandresli vait le jor siewant,
Dunt li reis d'Engleterreen ot puis joie grant.

Li cuens Huge Bigotad ses messages pris,
E mande a ceus de Dunewizke mult lur est amis :
Prengent sei al cunte,si avrunt gieus e ris,
U cil perdrunt les testeski sunt encore vifs.
E cil li unt remandé :mar seit cunseil pris,
Ainz se vendrunt mult chierenvers lur enemis.

Bien l'avez oï diresuvent en reprovier :
Ki fait tricheriesun seignur dreiturier
U nule felunieu il ait desturbier,
D'aver malveis gueredunne se deit pas duter ;
E ki leaument lu sertsi fait mult a preisier.
Si fist la gent de Dunewizdunt vus m'oez parler.
Li cuens de Leïrcestreles voleit asiegier,
E jura sun serrementdunt il fud custumier
S'a lui ne se rendissentli burgeis e li per,
N'eschapereit un humesenz mort u desturbier.
E cil li remanderentki ainz ainz premier :
“Dehé ait ki vus dutel'amuntant d'un denier !
Encore est vifs en terreli bon reis dreiturier
Ki fera vostre guerremult tost anienter.
Tant cum nus poüm vivree sur les piez ester,
Ne rendrum la vilepur nul assaut duter.”
Li cuens de Leïrcestrese prist a curucier
E fait drescier les furchespur els espoenter.
Puis fait armer en hasteserjant e escuier,
Pur assaillir la vileforment se volt pener.
Le jor veïssiez burgeisbien vaillant chevalier
Saillir a lur defenses ;chascun set sun mestier :
Les uns des arcs traire,les autres a lancier,
Les forz aident as fieblessuvent a reposer.
N'i ot dedenz la vilepucele ne muillier
Ki ne portast la piereal paliz pur geter.

Issi se defendirentla gent de Dunewiz,
Si cum ces vers parolentki sunt ici escriz ;
E tant furent prudhumeli granz e li petiz
Ke le cunte Roberts'en vait tut escharniz.

Li cuens de Leïrcestreest mult de grant valur,
Envers la gent de Dunewizne trovad nul'amur.
Ne li pout aver mestierassaut ne vavassur
Ne serjant në escuierdunt cil aient poür.
Entre lui e le cuntese mistrent al retur,
Desqu'al demein a l'aubequant vit pareir le jor.

Manda ses cunestablessi lur dit en oiance :
“Faites munter voz humes,mar i ert demurance !
Jo m'en irrai a Norewiz,si Deus m'en duinst puissance,
Pur veeir lur afaire,quele est lur cuntenance.”
E cil ne targent miede faire la fesance :
Tost veïssiez en hastedespleier mainte mance,
Maint pennuncel de seieporter en bele lance,
E maint bon gentil vassal,maint hum de grant vaillance.

Ki volt oïr la veritécum Norewiz fud prise ?
Jo ne fui pas el païsquant ele fud asise.
Uns traïtres lohereng la trahi,pur ço si fud suprise.
Nul ne se pot de traïsunguarder en nule guise
Fors sulement lu rei Henri,qui les cruels justise.
Par la vertu del Criature preiere de Saint'Iglise,
Pais a tenir a sun pöeirunkes ne fist feintise,
E Deus, ki unkes ne menti,le tienge en sun servise !

Jordan Fantosme premierse volt abanduner
Sur tuz les saintuairesun serrement jurer :
N'ad clerc en tut le munde,tant sace recorder
Sa lesçun en sun livrene de nul art parler,
Ki me peüst direne sace recunter
Terre qui la vailledesiqu'a Muntpeslier
Cele de Northfolke,dunt vus m'oez parler,
Plus honurez chevaliersne meillur viandier
Ne plus gaillardes damespur largement duner
Fors la cité de Lundres,u nul ne set sa per.
As baruns de la vilene pot nul cumparer.
Unques en ceste guerren'en oïstes parler,
Tant fust riche de terre,kis osast asiegier
Ne tendre vers els le deipur sulement penser,
N'en eüst malveis gueredunen lieu de sun luier.
“Gentil rei d'Engleterre,kar pernez a penser
Cum vus devez Lundrese les baruns amer,
Kar unques ne faillirentlur seignur dreiturer
Tuz jorz a sa busuinene fussent li premier.
Asez orent messagesde Flandres ultre mer,
Ki lur prameteientgranz honurs a duner.
Vostre fiz demeine ke mult devez amer,
Quant a vus par naturese prist a acorder 
Lur manda par ses lettrese par sun messagier
Qu'il li feissent aïesun pere a guerreier
Par itel devisecum ja m'orrez nomer :
K'a tuz jorz de sa vieles tendreit si chier,
Amereit e chierireite mult lur volt duner.
Mes il nel volent fairene sulement granter
Pur vus de vostre regnechacier ne eissilier.

“Pur ço les devez amer,honurer e cherir,
E a lur grant busuinelur leauté merir,
Quant unc pur pramessene voleient flechir,
Mes vus amer a lur poeirlur veneit a plaisir.
Gentil rei d'Engleterre,faites le mien desir :
Amez ces qui vus vuelenten leauté servir.
Ne deit pas al jofne reide rien mesavenir,
Quant par naturescese prist a repentir
A mener genz estrangesenpur les suens hunir,
K'emprés les jorz sun perele deivent maintenir.
Anceis que cest sieclecumence a definir,
Purrunt aventuresplusurs avenir.
Unques n'en eüstestel guerre a sustenir
Ke vostre fiz n'ait graindre.Or penst des suens nurrir !”

Li cuens deLeïrcestre ne fine de guaster
La terre de Northfolke,dunt vus m'oëz parler.
Ne pot de Normendiele rei Henri grever,
Pur ço volt Engleterrea sun poeir medler.
Il ad od lui de Flandrespar cent e par millier.
Li cuens Huge le Bigotle volt del tut aidier.
E li cuens de Ferrieres un simple chevalier,
Mielz deüst bele damebaisier e acoler
Ke par mal de guerreferir un chevalier 
Li mande par ses lettresa seur puet aler
Par tut'Engleterren'i avra desturbier.
Bien li dit li cuens quels ço suntqui vuelent guerreer :
Ço est li reis d'Escoce,qu'il ad nomé premier,
E dan David, sun frere,ki mult fait a preisier,
E dan Rogier de Munbrai,ki tuz jorz fud guerrier.
“Il vus vendrad succurrela vus avrez mestier.
Tute la terre brande :pensez de l'espleitier !
Li vielz reis d'Engleterreavrad des suens mestier :
Mult est en grant barate,si devum Deu loer.
Jamés jor de sa viene passera la mer,
Si avra Normendieperdue al passer.
Si vus a Leïrcestrepeussiez chevalchier,
Ainz que venist la Paskepurriez tant aler
Desqu'a la Tur de Lundresn'i avreit desturber.
La bone cité d'Everwicsi est a dan Rogier,
Par tut Everwicsirese fait seignur clamer.
N'i ad enz en mun païsguaires nul chevalier,
Si jo n'ai lur aïe,nes face tut mater.”
“E ! Deus ! ço dist li cuens,Cum or puis enragier !
Trop sui en lunge atentepur mun seignur aidier,
E del viel rei sun peree de mes mals vengier.
Orrai, seignurs chevaliers,un sul de vus parler ?
De faire cest afaireki m'oserad loer ?”
“Oïl, sire, tut asseür,”respunt lui sa muillier.
“Ja Damnedeu ne place,ki reis est dreiturier,
Ke vus pur Humfrei de Boünlaissiez cest eire ester,
Ne pur le cunte d'Arandel,ne pur sun bel parler !
Li Engleis sunt bon vantur,ne sevent ostëer ;
Mielz sevent as gros hanapsbeivre e gueisseillier.
Li cuens de Glowecestrefet mult a reduter,
Mes il ad vostre sorura muillier e a per ;
Pur tut l'aveir de Francene volsist cumencier
De faire nul ultragedunt eussiez desturbier.”
“Dame, ço dist le cunte,ore vus oi parler,
Vostre cunseil dei faire,kar mult vus soil amer.
Sire Huge del Chastel,volez le vus granter ?”
“Si vus a Leïrcestreestiez el dangier,
De tut ceus d'Engleterrene vus esteust duter,
Ainz lur purrïez fairesuvent grant desturbier.”
E dist Huge del Chastel :“N'i ad fors de l'aler.”
Tost i purrïez oïre bien en halt crier
Entre Flamens de Flandrese Franceis e Puier :
“Nus n'eimes pas en cest païsvenuz pur sujorner,
Mes pur lu rei destruire,Henri, le vielz guerrier,
E pur aver sa leine,dunt avum desirier.”
Seignurs, ço est la verité :li plus furent telier,
Ne sevent porter armesa lei de chevalier,
Mes pur ço furent venuz,pur aver guain e guerre,
Kar n'ad meillur vïandierde Saint Edmund en terre.

Ore oiez, seignurs baruns,de Deu la grant venjance
Qu'il fist descendre sur Flamense sur la gent de France.
Li cuens de Leïrcestrefud de grant puissance,
Mes trop fud de curagejofne e d'enfance,
Quant il par Engleterrevolt aler en oiance,
Fesant sa roberiesenz aver desturbance,
E fait armer sa femme,porter escu e lance :
La sue grant folieprendrad dure neissance.
Saint Edmunt aveit chevaliersforment de grant puissance
Sis fait armer en hastesenz nule demurance.
Ço fud Waltier le fiz Robert,dunt vus oiez parlance,
Ki primes justad as Flamense mist en grief errance.
Certes le cunte d'Arundel unkes n'ama tarjance 
I vint od la meisneeque saint Edmunt avance.
Li sires Humfrei de Boünlur ad fait desturbance.
Jas verrez entreferir,n'i ad autre sevrance.

Li cuensdeLeïrcestres'arestut en estant
E veit la gent armeekis veneit aprismant :
“Sire Huge del Chastel,or ça venez avant,
E tute nostre gelde,li petit e li grant.
Par le mien escïentnen irrum mes avant
Si sufferum bataillemult dure e mult pesant.
Veez haubers e heaumescuntre soleil luisant.
Mes ore seiez chevalier,pur Deu le vus cumant !
Mal ait le cors de l'humeki primes aut fuiant !
Ke ja seit dit en reprovierke seium recreiant !”

Li cuens d'Arundelest mult de grant aïr,
E dit a Humfrei de Boün :“Or les alum ferir
En l'onur Deu e saint Eadmuntqui est verai martir !”
Respunt Rogier le Bigot :“Tut al vostre plaisir !
Jo n'oi unc en ma viede rien si grant desir
Cume Flamens destruireque jo vei ci venir.”

Ço fud Waltier le fiz Robertki puinst premierement 
Or li seit en aïeli Reis omnipotent ! 
E vait ferir Flamensmult aïreement ;
E cil le refierentki nel dutent nient.
Il esteient plus de luipar milliers e par cent,
Sil funt reuser ariereove la sue gent,
Mes il ne targa miede querre vengement.
Mar virent Engleterre,tuit en serrunt dolent !
Il encuntra le cuntesi li dit asprement :
“Vus estes hume mun seignur,ne seiez mie lent !
Veiez ses enemis alera sun destruiement,
Puigniez i, sire cunte,od nus ensemblement !”
E cil jura la lance Deu,ço fud sun serrement :
“Mar amena de FlandresRobert itele gent !”
Dunc veïssiez le cunte,ki fierement se destent,
E dan Rogier le Bigot,ki les granz fes enprent ;
Ne dan Huge de Creissine lur failli nient.
Mes anceis qu'il peussent ferirsur els a lur talent,
Aveit Humfrei de Boünretenuz plus de cent.

Certes mult le fait bienRobert le fiz Bernart :
De cele gent estrangefait merveillus essart.
Ne s'i puet pru aidierne Flameng ne Lumbart.
La leine d'Engleterremult par cuillerent tart !
Desur lur cors descendentcorneilles e busart,
Ki les armes en portentel fu qui tut tens art ;
La lur dirrad la messeli prestre saint Suart.
Mielz lur vendreit en Flandrespendre a une hart.

Mult fussent pruedhume li Flameng,si Deus lur fust aïe,
Mes il ne l'aveient deservipur lur grant roberie.
Li cuens de Leïrcestremar vit lur cumpaignie,
Ne dan Huge del Chastelne s'en joïra mie.
Il sunt en mi la pressefieblement, senz aïe.
Ma dame, la cuntesse,ad la veie acuillie,
E trova une fosse,u ele pres se nie.
Enz en mi le betumeises aneus i ublie,
Jamés ne serrunt trovezen trestute sa vie.

La femme le cuntese volt de gré neier,
Quant Simun de Wahillela prist a relever :
“Dame, venez en od mei,laissiez icel ester !
Issi vait de guerre,de perdre e de guaignier.”
Dunc prist le cunte Robertforment a s'esmaier ;
Quant vit sa femme prise,bien se dut curuscier,
E vit ses cumpaignuns ocisa cent e a millier.
Prist lui en sun visagela culur a muer.

Li sire Humfrei de Bohune li cuens d'Arundel
Unt retenu le cuntee Huge del Chastel ;
E dan Rogier le Bigotle jor i fud novel ;
Lui e Huge de Creissicest fait sembla mult bel.
N'i aveit el païsne vilain ne corbel
N'alast Flamens destruirea furke e a fleel.

De rien s'entremetteientli armé chevalier
Fors sul de l'abatrëe vilains a tuer :
Par quinze, par quarante,par cent e par millier
Les funt a vive forcees fossez tresbuchier.
Si Deus i fist miracle,ne fait a merveillier,
Kar unkes en ma vien'oï de lui parler,
Tant fust osé d'armës,tant vaillant chevalier,
E il volsist Henri,le viel rei, guerreier,
Pur quei ceus d'Engleterrele volsissent aidier,
Od la pire partielui n'esteust finer.

Puis que le cunte Robert fudpris en descunfiture,
Si fud tut'Engleterred'aukes plus aseure.
Tut les Flamens de Flandresunt pris dure aventure :
Nul des enemis le reide rien ne s'aseure.

Li cuens David d'Escocë,quei ke nuls vus en die,
Fud le plus gentil guerreier,si Deus me beneïe ;
Kar unc pur lui ne fud robeëSaint'Iglise n'abeïe,
Ne forfeïst a prestrëja nuls de sa baillie.
Ço fud en mai enprés avril,quant l'erbe s'est verdie,
Ke David vint d'Escoceod fiere cumpaignie,
Devenuz huem sun frerë,veant sa barunie.
A duner lui tut Levenaxtuz les jorz de sa vie,
E puis l'onur de Huntedunë,sa fei li en ad plevie.
Cel e mult plus li durra,pur quei li face aïe
A guerreier le rei Henri,le duc de Normendie.

Ore est David d'Escoceen Engleterre venuz
Od haubers e od healmese od beus painz escuz.
Icil de Leïrcestreli manderent saluz
E dïent de lur seignurcum lui est avenuz.
Or vienge pur els maintenir,si serra receuz ;
Par lui e par sa forceiert li chastel tenuz.
Certes, a Bertram de Verdunserra mult chier venduz ;
Si puet estre d'eus bailliz,tut serrad irascuz.

Ore oiez, seignurs, del cuntecum il fud apris.
Il out en Huntedunelaissié de ses amis ;
Il fud en Leïrcestretres bien poestis :
A ceus de Notingehamen iert tuz jorz de pis.

Icil de Northamtunefurent de grant valur,
Mes dan David d'Escoceles mist en grief errur.
Ne pot tenserie ne riende eus aver par amur,
Si fist sa chevalchïesur les burgeis un jor.
Certes, ki voldrad oïrjon dirrai la verrur :
Bien le fist le cuntee tuit si cumpaignun.

Mult firent bien li chevalierqui vindrent del chastel.
Li sires Bertram de Verdunle jor i fud novel.
Mult aveit beles armese cheval bien ignel :
Des plusurs qui justerenten porta le cembel.
E dan David d'Escocei fist de sun avel,
Il mena tel preieque mult li sembla bel.

Mult guerreia bien Daviddedenz Engleterre.
Mes li reis d'Escoceempeira mult sa guerre.
Par ses malveis cunseillierstel chose enprist a faire
Dunt a la parestrusseli vint mult grant cuntraire.
David esteit mult sagessi refud de bon aire,
E tensa Saint'Iglise,k'unkes ne volt mesfaire
Prestre ne chanuineki seussent gramaire,
N'a nune d'abeïene volt pur rien desplaire.

Ço fud enprés la Paskës,bien me deit suvenir,
Que li reis d'Escocëcumence a revenir
Envers Northumberlandëpur guaster e hunir.
A ! Deu ! cum grant damagëjo lur vi avenir !
Quant li reis d'Escocëvint pur Werc envaïr,
De la quel partiële voleit assaillir
Rogier d'Estutevilës'aveit fait si guarnir.
Dehé ait Fantosmë,si ja m'orrez mentir !
E si jo vus menteië,sil purriez bien oir
Cum Rogier fud peniblëde sun seignur servir.

Oëz del rei d'Escocecument il guerreia,
Quant il departi de Werccum il se purpensa.
Mult grant chevaleriela nuit apparailla,
Al chastel de Bamburnesempres les enveia.
Bien cunuis le barunkis cunduit sis guia ;
Ja n'en frai parlance,kar mult perdu i a.

Merveillus damagëfera cest'ost banie.
Kar pleüst a Jesu,le fiz sainte Marie,
Ke la chaitive genten fust ore guarnie
Ki en lur liz se dormënte si ne sevent mie !
Matin esteit encorëquant l'aube s'esclarzie,
Quant ces chevaliers s'armënt,la fiere cumpaignie.
La vile de Belefortfud primes assaillie.
Par tute la cuntreëfirent lur departie.
Tels curent as vilëspur faire lur folie,
Tels vunt mutuns prendrëdedenz lur bercherie,
Tels vunt les viles ardeir.Ne sai que plus vus die !
Jamés de si grant pertënen iert parole oïe.
Ja peussiez veeir païsanz,e Flamens ki les lïent,
Mener en lur cordelëscum gent de paenie.
Femmes fuient al mustier :chascune fud ravie
Nüe, senz vesteürë,sun aveir i ubblie.

A ! Deu ! pur quei nel saveitWillame de Vedsci,
Rogier d'Estutevilë,les autres autresi ?
La preie fust rescusë,n'i eussent pas failli ;
Mes il nel sorent mië,certes, ço peise mi.
Arstrent la cuntreë ;mes Deu lur fud ami
A ces gentilz païsanzki furent desguarni,
Ke li Escot n'i furënt,lur mortel enemi :
Tuz les eussent estikez,ocis e malbailli.

Mult fud grant la preieke meinent les reials.
A BerewicsurTinevienent a lur ostals.
Asez en unt joiee mult de lur aveals,
Kar riches sunt d'almaille,de bofs, e de chevals,
E des beles vaches,de berbiz, e d'aigneaus,
De dras, e de muneie,de nusches, e d'aneaus.

Dunc fist li reis d'Escocemander ses chevaliers :
Les cuntes de sa terre,tuz les meillurs guerriers.
A Werc volt mettre siege,par ses bons cunseilliers ;
Le chastel voldrad aveirpar Flamens e archiers,
Par bones perieres,par ses enginz mult fiers,
E par ses eslingurs,par ses arbelastiers.

Volez oïr de Rogiercum il se cuntint ?
Ne s'esmaia de guairësquant cest ost li vint.
Il aveit en meisneëchevaliers plus de vint,
Certes, les meillurs serjanzk'unkes barun retint.

L'ost fud merveillus,de grant chevalerie,
De Flamens e de Marchis,fiere la cumpaignie.
Rogier d'Estutevilead sa maisun guarnie ;
Ne dute pas lur siegël'amunte d'un alie.
Il ad mult gent barnageu il bien s'afie,
E d'eus bien amonesterne se ubblia mie.

Par un lundi matinfurent appareilliez
Ki le chastel assaudrunt :Flamens furent nomez.
Dunc veïssiez targes prendree ces escuz buclez,
Assaillir le heriçon,cum ja oïr purrez.
Par merveillus hardementsunt venuz es fossez.
Ceus qu'erent par dedenzne s'i sunt ubbliez.
Ja se sunt entreferuze si entremedlez.
Unc ne vi meillur defensdedenz ces dous regnez :
Flamenc esteient hardize mult acuragiez,
E li autre mult engrésdedenz lur fermetez.
La veïssiez serjanze Flamens si medlez,
Targes e escuz freindrë,penunceus despleiez,
Flamens turner arierëdes heriçons plaiez :
Les uns furent des autrësen lur escuz portez :
Ja mes ne crierunt“Araz !”:mort sunt e enterrez.

Lunges dura cel assaut,mes poi espleita,
Certes lu rei Willamede perdre ne fina.
Rogier d'Estutevileles suens amonesta.
Par mult gentil parolelur dit e sermuna :
“Gentilz baruns cumpaignuns,pur Deu ki vus furma
Ne dites vilanie,ne nus nel ferums ja.
Së il nus assaillent,e Deus nus defendra :
Il funt tort al rei Henri,kar mesfait n'i a.

“Ne traiez voz saiettesfors sul as granz mestiers :
Ne savum lur curagesne rien de lur pensers.
Il unt larges veiese chemins e sentiers,
Le vin e la cerveise,les beivres, les mangiers,
E sunt riches d'armese de curanz destriers.
E nus eimes ci dedenzserjant e soldeiers,
Si nus avom vïande,guardum la volentiers ;
Esparniez voz armes,jol di a vus, archiers,
Mes quant verrez busuinee granz assauz pleniers,
Defendez dunc voz testescum gentilz chevaliers !”

Rogier d'Estutevilechastiot si sa gent.
E li reis d'Escocese curusceit forment,
Quant vit ses serjanz murire meschair suvent,
E vit que rien n'i espleitot,si fud el cuer dolent,
E dit a ses chevalierspar sun grant marrement :
“Faites vostre perierevenir hastivement !
Ja pescera la porte si l'engignur ne ment 
E prendrum le bailesenz nul delaiement.”

Or oëz, seignurs, cumentde la periere ala
La premiere pierequ'ele unkes lur geta :
La piere de la fundea peine reversa
E un de lur chevaliersa terre agraventa.
Ne fussent ses armese sun escu qu'il a
A nul de sun lignagene revenist il ja.
Mult deit haïr l'engignurki cel lur engigna,
E li reis d'Escoce,ki plus perdu i a.

Dunc dist li reis Willameburde merveilluse :
“Certes, ceste fesanceme semble mult custuse !
El cuer me tient la ragee ire si hisduse
Mielz volsisse estre pristut vif devant Tuluse !”

N'est mie grant merveilles'il ad el cuer pesance :
Mar vit Flamens de Flandrese puis lu rei de France.
Il set bien la veritéen fin e senz faillance :
Que perdu ad lu rei Henrisenz nule desestance,
E ne li puet mesfairepar escu ne par lance
Ne par engin de guerre,dunt guaires ait nuisance.

Quant la periere li failli,si fist l'autre atraire :
Ardeir voldra le chastel ne set mielz que faire.
Mes Jesu, le glorïus,de tutes riens furmeire,
Turnad au rei d'Escocele vent mult a cuntraire ;
E a Rogier le baruncumençad mult a pleire.
Ore ad si grant lëesceen sa vie n'out maire.

Dunc dit li reis Willame :“Laissum ester cest siege !
Jo vei ma gent destruiree mal qui nus abriege.
Certes, ceste faisanceel cuer forment m'agriege :
Rogier d'Estutevilenus ad trovez al triege.”

Li reis d'Escoce fist la nuitsun ost eschielguaitier
Desqu'al demein a l'aube,quant jor apparut cler,
Qu'il fist trestuz ses cuntese baruns asembler.
“Gentilz baruns chevaliers,or m'en oiez parler :
Laissum ester cest siege :n'i poum espleitier,
Ainz i avum grant perte.Pensez del restorer !
Faites le fu esprendre,ces loges alumer,
Voz trefs e voz acubescuillir e pleier,
Si faites a Rokesburctrestut mun ost aler !”
Dunc veïssiez ces mareschause venir e aler,
Destendre ces paveillunse ces trefs pleier,
Par cel ost d'Escocegrant noise demener,
De grant descunfitureli peust remenbrer
De part le rei Willame,ki si s'en volt aler.
Atant funt ces logesesprendre e alumer :
Mult fud grant la noise ne vus fait a celer 
Ke par cel ost demeinegarçon e escuier.
Rogier d'Estutevilene fud mie lanier,
Në abobéd de guerre,ne vilain chevalier ;
Unkes de plus sagen'en oistes parler
Ne plus mesurablene plus gentil guerrier.
Quant vit cel'ost banievers Rokesburc aler,
A sun gent barnagecumençad a parler :
“Ne dites vilanie,pur Deu laissum ester,
Ne cele gent d'Escoceescrier ne huer !
Mes Deu nostre pere,devum tuz loër ;
Quant il del rei d'Escocee de sun ost si fier
Nus ad tenu les vies,sil devom mercïer.

“De jüer ne d'enveisierne vus defend jo mie ;
E quant les verrez departiz,le rei e s'ost banie,
Dunc escrïez voz joieschascun de sa partie,
Jo refrai la meie,si qu'ele iert oïe !
Le fiz fait tort au perequi si le cuntralie.”
Dunc oïssiez ces greidlessuner par establie ;
N'i aveit pas repruecesne dite vilanie,
Mes suns e rotruengese regrettent amie,
De corns e de businesmult bele rebundie.

Rogier d'Estutevilesi est el cuer haitiez ;
Si deit il bien estrë ne vus esmerveilliez ! 
Kar li reis d'Escocëli ad le sun laissiez.
Il n'ad, la merci Deu,ne perdu ne guaigniez,
Ne nul de sa maisneeocis ne afolez,
Chevalier ne serjantdedenz le cors nafrez
Dunt li esteust dunerun denier muneiez
A mire de Salernepur estre medcinez.

Seignurs, sifaitierementparti li reis Willame
De Werc, e d'icel siegeavrad encore blame.
Tant ad el cuer grant irea poi qu'il ne se pasme.
Puis ad juré un serrementsaint Andreu e saint Jacme
Ne larrad si la guerrepur perdre sun realme.

Estes vus Rogier de Munbrai,ki mult saveit de guerre.
A ses dous fiz ainznezaveit laissié sa terre,
Ses chastels, ses demeinës,e il le sorent faire.
Il vint au rei d'Escocëpur prier e requerre
Qu'il guerrïast tut a seür,kar ço en iert la veire
Qu'il n'iert pas en terrëqui li feist cuntraire.
Ore ad li reis tel joieen sa vie n'ot maire.
Unkes de mal fairëne se voleit retraire.

La nuit fud le cunseil priscument il le ferunt :
A Carduil regieresle matin en irrunt.
N'i ad ki cel desdie.Mes or cumencerunt
De querre lur damage :jamés ne finerunt.

Ore est Rogier de Munbraiod le rei d'Aubanie
De guerrëer a sun poeiren force e en aïe,
Si est dan Adam de Porzod grant chevalerie.
Il erent les meillurs guerriersque l'um saveit en vie 
Il aveient jadis esté,mes il ne sevent mie
Ke Deus ne voldrad lungëscunsentir lur folie.
Vait s'en li reis Willameod sa grant ost banie
Vers Carduil la belë,la fort cité guarnie.
Dan Rogier de Munbraie sa chevalerie,
E dan Adam de Porza ses marchiz se lie.
Les cuntes d'Escocëmeinent la gent haïe,
Ki unkes n'orent pitiéde faire diablie.
Tant eirent lur jorneës ne sai que plus vus die 
Qu'il poënt vëeir Carduilde beauté replenie :
Les murs e les turelësli soleilz esclarzie.
Ki ad enveisié gumfanun,volentiers le desplie,
E sunent ces businësde chascune establie :
Noise peüssiez oïren la cité fremie.
Mes dan Robert de Vausducement les en prie
Ne seient esmaiez,ne facent cuardie ;
Kar, si Deus le maintientsains e sauf en sa vie,
Ne dute de rien cel ostne le rei d'Albanie.

Li reis apele Rogiere Adam en cunseil,
Wautier de Berkelai,ki iert un sun fedeil :
“Or vëez, francs chevaliers,mult gentil appareil ;
Ne savez acunterle blanc ne le vermeil,
Tant i ad gumfanunscuntremunt le soleil.

Alez mei a Robert !Dites que jo li mand
Rende mei le chasteldes ici en avant !
Il n'avrad nul succursde nul hume vivant,
Ne li reis d'Engleterrëne li ert mes guarant.
E s'il ço ne volt fairë,bien li seiez jurant,
Il en perdrad le chiefe murrunt si enfant.
Ne li larrai un sul,ne ami ne parent,
Ke trestuit nes eissillë,s'il ne fait mun cumant.”
Or s'en vunt les barunsla triewe demandant ;
Vunt a Robert de Vausla u il iert en estant,
Un hauberc ot vestu,a un kernel puiant,
E teneit en sa meinun'espee trenchant
Od trenchant alemelë,bel l'alot manïant,
E vit le messagier,ki l'alot apelant,
De lui e de sa gentla triewe demandant.
E il li respundi :“Amis, qu'alez querant ?
Tost i purriez laissierle petit e le grant !”
E dit li messagier :“Ço n'est pas avenant.
Ne deit l'um messagiersun message portant
Laidir në afoler ;dire puet sun talent.”
E dit Robert de Vaus :“Or venez plus avant,
Dites vostre plaisir,ne seiez rien dutant !”

Seignurs, sifaitementad li message parlé
A Robert, ki est le chief,e a tut le barné :
“Sire Robert de Vaus,pruz estes e sené.
Messagier sui le rei ;il est mun avué.
Il vus mande par meisaluz e amistié.
Rendez lui le chastelki est sun herité,
Ses ancestres l'orëntja lunges en quieté,
Mes li reis d'Engleterrël'en ad desherité.
Ço vus mande par mei,a tort e a pechié,
Si savez, si vus plaist,que ço est verité.
Ne fustes pas enfantne d'enfantil ëé,
Ke vus cest ne veïstëse trestut le regné.
Or li faites amurpar devant sun barné,
Rendez lui le chastele tut le fermeté,
E il tant vus durrade l'argent muneé,
Unkes Hubert de Vaustant n'en out asemblé !

Rendez lui le chastelpar tel devisiun,
E devenez ses humpar tel conditiun :
Tant vus durrad aveir,entre or fin e mangun,
E plus encore asezque nus ne vus dium.

Si vus cest ne gräantezpur lui desheriter,
Ne devez en nul lieuen sun cors afier ;
Il fera le chastelde sa gent asiegier,
N'en istrez a nul jorsenz vostre desturbier.
E s'il puet le chastelpar force cunquester,
Ja li reis d'Engleterrëne vus avra mestier,
Ne tut l'or de sun regnék'il peüst asembler,
Qu'il ne vus face detrairee a male mort jugier !”

Quant ço oïd dan Robert,si fud de grant mesure :
“N'avum suin de tencierne de manace cure.
Nus eimes ci dedenzbone gent asseure :
Fel seit ki se rendratant cum viande li dure !

“Dites mei, messager,ke Deus vus duinst honur !
Alez au rei d'Escocë,ki est vostre seignur,
Dites ke jo li mandne li toil nul'honur,
Ne fieus, në heritez,ne ne frai a nul jor.
Mes voist au rei Henri,si face sa clamur :
Que jo tieng de Carduille chastel e la tur
Par force cuntre luicume vers guerreiur.
E si mi sire li reisen ait vers mei irrur,
Enveit mei sun messagë,mes nul traitur,
Ki me die de sa part :“Rendez sus cest'honur !”
Volentiers e de gré ;n'i avrad nul retur.

“E s'il ço ne volt fairë,si faimes cuvenant :
Tant me duinset respitke seie mer passant,
E dirrai mun seignur,Henri, le rei vaillant,
Qu'il li rende sun honurtant cum il vait querant :
Carduil e le chastelquanqu'i ad apendant.
Dunc est il asseür,si jon ai le cumant,
Certes, u si ço nun,pur murir ci devant,
Le chastel mun seignurne li serrai rendant.”

Quant le message lu reilu respuns out oï,
Il dist a ses cumpaignuns :“Unckes mes tel ne vi !
Se li reis, mun seignur,n'en ait de lui merci,
Petit pris le barnagëquanqu'il ad ci bani.”
E dit a Robert de Vaus :“Nus en irrum d'ici.
Mar veïstes Karduilod tut le rei Henri.”
Atant sunt li messagëd'iloques departi,
E dïent lur seignurquanqu'il aveient oï.

“Sire, reis d'Escoce,ore oiez le mandement !
Robert vus mande par meine vus dute nïent ;
Ne rendra le chastelpur or ne pur argent
Ne pur Escoce d'acreis,se il l'aveit en present,
E ainz se larreit murirveiant tute sa gent.
Il ad enz el chastelasez vin e furment,
Si sunt a un acortentre lui e sa gent.
Dire m'estuvrad trestutquanqu'a message apent :
Rien ne vus volt tolird'iço qu'a vus apent.
Mes, s'il veïst sun seignur,a qui l'onur apent,
E li rovast issirpar sun cumandement,
E deïst de sa buchea lui tant sulement :
“Rendez le au rei Willamë !”mult le freit bonement,
E il li frad saveirtost e hastivement.”
E dist li reis Willamë :“Ço est sun gabbement.”

Li reis out cunseillierssi sieut tut lur afaire.
Ne fist a cele feiza Robert nul cuntraire,
Ainz alad a Appelbi,la endreit tint sun eire.
N'i aveit nule gent,pur ço le prist en eire.

Li reis aveit mult tostle chastel d'Appelbi ;
N'i aveit nule gent,si fud tut desguarni,
Cospatric le fiz Horm,un viel Engleis fluri,
Esteit li cunestablë,si cria tost merci.

Li reis out ubblïépar itant sa dolur,
Quant aveit Appelbi,le chastel e la tur,
E vait mult maneçantle rei nostre seignur,
Henri le fiz Mahaut,a qui Deu duinst honur !
A veintre tuz iceusli duinst force e vigur
Ki sunt encuntre luipur lui tolir s'onur !

Li reis Willame d'Escocead ja pris Appelbi,
E Rogier de Munbraiqui esteit sis amis,
E mettent la dedenzlur serjanz marchis,
E treis cunestablësel chastel unt asis.
Asez unt entrë eusgrant risee e grant ris :
Il nel quident mes perdredesqu'al jor de Juis.
A Burc volent aler ;le cunseil fud tost pris :
Se il ne lur est renduz,n'en istra un sul vis.
Mes le chastel ne fuddel tut issi esquis
Qu'il n'i ot la dedenzchevaliers plus de sis.
Le chastel fud mult tostde tutes parz asis,
Si lur funt dur assaute Flamens e Marchis
E unt le premier jorsur els le baile pris,
E eus tost l'unt guerpi :en la tur se sunt mis.

Or sunt en cele tur ;curtes ures durrunt :
Kar il mettent le fu,la dedenz les ardrunt.
Ne sevent nul cunseilne que fere purrunt.
Ja est li fieu espris,ore endreit ardrunt.
“Par ma fei, beaus sirë,si vus plaist, nun ferunt ;
Ainz frunt que chevalier :al rei se rendrunt,
Kar il veient tres biennul sucurs n'avrunt.”
Ne poënt plus suffrir :au rei rendu se sunt.
Ço est faite fesanceiço qu'il ore funt.
Au rei se sunt renduz,granz dolurs es cuers unt.

Mes un chevalier noveauslur iert le jor venuz.
Ore oiez de ses feze de ses granz vertuz !
Puis que ses cumpaignunsse furent tuit renduz,
Remist il en la ture saisi dous escuz
Sis pendi as kerneaus.Lungement s'est tenuz,
E lança as Escoztreis espiez esmuluz ;
A chascun des espiezad un mort abatuz.
Quant ceus li sunt failliz,si reprent peus aguz
E lançad as Escoz,si en ad cunfunduz.
E tuz jorz vait crïant :“Ja serrez tuz vencuz !”
Unc d'un sul vassalne fud estur mielz tenuz !
Quant li fus li tolile defens des escuz,
Ne fait pas a blasmer,s'il s'est idunc renduz.

Ore est Burc abatuze le mielz de la tur.
Ore est Robert de Valsalque en effreur.
Il enveit sun messagededenz meismes le jor
A Richart de Luci,ki li dit la verrur,
Ke pris est Appelbitrestut en la primur,
E le chastel de Burc,que guaires n'est peiur.
“Or n'ai de nule partaïe ne sucur,
E bien quid que li reisme rendra dur estur.”
Dit Richard de Luci :“Or face le meillur !
Guard que pur nule rienne vienge boisdeur !
Mes se il aime Henri,sun bon seignur,
Pur lui deit endurerpeines e dolur.
Jo lui mand de ma partsaluz e amur
E novele del rei :ainz vienge quinzime jor,
L'averad en Engleterre,si Deu plaist le Salveur.”
Quant ço oïd Robert,si li vint la culur :
Ki orainz esteit maz,ore est en baudur.

De Richart de Luciore oiez la verité :
Par sun sen qu'il ad bone sa grant leauté
Sun seignur dela merpar ses briés ad mandé.
L'evesque de Wincestre,cum il fud devisé,
Il meismes i aladpar mult grant amistié
E dit al rei Henri :“Saluz aiez de Dé !
Engleterre vus saluecume sun avué,
Dan Richart de Lucie tut l'autre barné
Ki se tienent od vus.Mes oiez la verité :
Ço ne sunt mie dis,si m'aït Damnedé,
Ki se tiengent od vusen dreite leauté.”

Dunc demande li reis :“Ke fait dunkes Richart
De Luci le leaus ?Est il de meie part ?”
“Oïl, sire, pur veir,il n'i rent pas endart,
Ainz se larreit laciera un fust d'une hart.”

“E li cuens d'Arundelcum est il cuntenant ?
Tient së il ovoc mei ?Vait vus il guerreiant ?”
“Sire, par la meie fei,ainz est vostre bienvoillant
En trestuz voz busuinzel premier chief devant.”

“E Humfrei de Boün,cum s'est il cuntenuz ?
Envers mes enemisest se il cumbatuz ?”
“Sire, par la meie fei,jon voil estre creüz,
Ço est uns des plus leiauski od vus seit tenuz.”

“Par devers Everwiccument funt les baruns ?
E ceus d'Estuteviletienent il lur meisuns ?”
“Certes, sire, s'il vus plaist,tres bien le savums,
De ceus d'Estutevilene vindrent traisuns.”

“E l'eslit de Nincole,cum est il el païs ?
Set il puint guerreiercuntre ses enemis ?”
“Il est, sire, veirementvostre charneus amis,
Asez ad chevalierse bons serjanz marchis.”

“Thomas le fiz Bernarde sis freres ausi,
Sunt il auques suventod Richart de Luci ?”
“Certes, sire, s'il vus plaist,il vus sunt mult ami,
E Rogier le Bigot,ki unkes ne failli.”

“Kar me dites or veirde ma terre la North :
Rogier d'Estutevile,ad il fait nul acort ?”
“Ainz i murrunt mil humes,sire, de male mort
Ke Rogier vus mesface,në a dreit në a tort.”

“Randulf de Glanvilë,est il en Richemunt ?
E dan Robert de Vaus ?Ces dous baruns, que funt ?”
Dunc geta li messagesun suspir de parfunt,
E li reis li ad dit :“Ices suspirs, dunt sunt ?

“Ad dunc Robert de Vausfaite nule traisun ?
Ad il Carduil rendu ?Ne dites si veir nun !”
“Mes le tient noblementcume gentil barun.
De sun grant desturbierdreiz est que vus dium.

Li reis d'Escoce vint l'autrierpar Carduil chevalchant,
E dan Robert de Vausdurement maneçant,
Demanda lui le chastelpar itel cuvenant
Qu'il li durreit asezdunt il serreit manant.

“E, s'iliço ne faitdes idunc en avant,
Tuz les ferad afamerli petit e li grant.”
“Par ma fei, dist li reis,ci ad bon cuvenant.
En poi d'ure Deu laburë,ço dit li mendïant.

“Ke fist dunc li Escot ?Asiega il Karduil ?
“Nenil, sire, si vus pleist,ainz fist greinur orguil :
Ainz ad pris Appelbi,dunt jo forment m'en duil,
E le chastel de Burc,bien acuinter vus voil.”

“Cument, cheles ! dist li reis,Est dunc Appelbi pris ?
“Oïl, sire, veirement,e trestut le païs.
Ço ad mult esbaudivoz mortels enemis
Tels se tindrent od vuski se sunt a els pris.

“Sire, pur Robert de Vaussui jo ci enveiez :
Ne li puet mes venirne li vins ne li blez,
Ne devers Richemuntne serra mes aidiez ;
S'il n'ad hastif sucurs,tut serrad afamez,
Puis iert Northumberlanddel tut en tut guastez,
Odinel d'Humfranvileen fin desheritez,
Le Noef Chastel sur Tineserrad agraventez,
Willamë de Vesci,ses terres e ses fiez :
Li Escot i curëntpartut cume malfez.”
“Par Deu, ço dit li reis,ço serreit grant pitiez !”
Dunc li lerment les oilz,parfunt ad suspirez.

“E cheles ! Que faitl'eveske de Dureaume ?”
“Il est trestut a une li reis Willeaume.”
“Saint Thomas, dist li reis,guardez mei mun reaume !
A vus me rent cupabledunt li autre unt le blasme.”

“Beaus sire, dist li reis,dites mei verité :
Cument funt mes barunsde Lundres, ma cité ?”
“Si m'aït Damnedeuki maint en trinité,
La plus leale gentde tut vostre regné.
N'i ad nul en la vileki seit de tel ëé
Ki puisse porter armesne seit tres bien armé.
Mar quiderez nïentendreit d'eus malveistié.
Mes, sire, d'une rienor seiez acuintié :
Gilebert de Munfichetsun chastel ad fermé,
E dit que les Clarreausvers lui sunt alié.”
“E ! Deus, ço dist li reis,ore en pernez pitié,
Guardez mei mes barunsde Lundres, ma cité.

Alez ent, sire evesque,enz en vostre païs.
Si Deus santé me dune,e jo puisse estre vis,
Vus m'avrez a Lundrësainz vienge quinze dis,
E prendrai vengementde tuz mes enemis.”
Il fait mander sa gent,ses bons serjanz de pris,
E cuntes e baruns,n'i ad un sul remis ;
Roem lur ad cumandé,kar il sunt ses amis.
Li evesques repaire,cum jo orainz vus dis,
E Richart de Luci,qui unc ne fud esquis,
Les noveles le reivolentiers ad enquis.
“Sire, fait li evesque,jas est uns reis de pris ;
Ne dute les Flamengsvaillant a un alis,
Nu fait il, par ma fei,le rei de Saint Denis.
Il quide si cunquerretrestuz ses enemis ;
Ariver le verrezde ci qu'a quinze dis.”

Ore est Richart de Lucientrez en grant baudur,
Mande Robert de Vausmar seit en esfreur :
Il avrad le succursdel bon rei sun seignur
Cume leal chevalierki ad tenu s'onur.
Quant cel oïd Robertlasus en cele tur,
Il ne fud plus haitiéunques mes a nul jor
Li reis d'Escoce i vintdedenz meismes cel jor.
E demanda Carduil,la cité e la tur,
U il l'avrad a force,n'i avrad nul retur.
E dit Robert de Vaus :“Par Deu le criatur,
Un terme me metezsi me nomez un jor ;
Si sucurs ne me vientdel rei mun seignur,
Rendrai vus le chastel,si serrez cumandur.”
E dit li reis Willame :“Jo n'ai nule poür ;
Vus n'avrez nul succurs,jon sai bien la verrur.”

Or vait li reis Willametut dreit vers Odinel,
Suzprendre le voldradpur aver le chastel ;
Mes le chastel fudbien guarni de novel.
Or serrad asiegiéla dedenz Odinel :
Ço li mande le reid'Escoce le cembel.

Odinel ot bone gentel chastel establi ;
Ensifait fermetéunkes meillurs ne vi.
Il meismes senz cumpaignunpar force s'en issi,
Ne voleient ses genzqu'il fust laienz huni,
Kar il saveient bienli reis iert mult hardi,
Envers lur seignur otle cuer gros e marri,
E s'il puet le chastelprendre par ost bani,
Il n'avreit d'Odinelen sa curt ja merci.
Odinel de sa gentmult dolent departi ;
Cil remistrent dedenzcum chevalier hardi.

Grant fud de l'ost d'Escocela noise e le hu,
De Flamens, de Marchisle chastel assaillu,
E cil se defendirentpar force e par vertu ;
Des naffrez par deforstant furent abatu,
Jamés ne reverruntparent qu'il unt eu.
E Odinel s'en vaitsur Bauçan le kernu
Pur demander succursque il fust succuru.

Itant errad Odinelsur le bon brun Bauçant,
E de jurz e de nuiztut jorz espurunant,
Ke il ad purchaciéla bone gent vaillant :
Quatre cent chevaliersod lur heaumes luisant.
Ces serrunt en l'esturove lui cumbatant ;
Il succurrunt Pruedhumeod lur espiez trenchant.

Treis jorz dura le siege,par le mien escient.
Mult aveit Odinella dedenz bone gent,
Encuntre les Flamensse defendent forment ;
N'i perdirent dedenz tant di que jo n'i ment 
Itant cum amuntasta un denier d'argent,
Mes lur champs unt perduot trestut lur furment,
Lur gardins estrepezde cele male gent ;
E ki n'i pot plus mesfaire,si li vint en talent
D'escorcer les pumiers :ço fud mal vengement.

Quant li reis Willame vitqu'il n'i pot espleitier,
Ne prendra le chastelpar traire ne par lancier,
Si parlad en cunseila sun bon cunseillier :
“Alum vers Audnewic,laissum icest ester.
Ne verrez de voz oilzcest premier meis passer,
Odinel le tendraa sun grant desturbier.
Jamés n'en partirumsi l'avrum tut premier.
Si laissum noz Escozla marrine guaster,
Mar larrunt en estantne maisun ne mustier.
Si larrum Gavelensde l'autre part aler
En la terre Odinelles humes tuer.
Nus irrums a Audnewicle chastel asiegier,
Si vendrunt noz dous ostzpur noz Franceis aidier ;
Mes il avrunt anceisfait si grant desturbier,
Destruit est cest païs !Or pensum del haster !”

Ço fud juesdi au seirke li reis ad parlé,
E Franceis e Flamensunt le plait otrié.
Vendresdi par matinfud sun gredle suné ;
Departi cel grant oste sun ruiste barné,
E vienent a Audnewic,n'i unt plus demuré.
Mes les Escoz unt arse lu païs guasté,
Le mustier Saint Laurenzfud le jor violé,
Treis prestres el mustierpar force escuillié,
E treis cenz humes morz,senz mot de fauseté,
Jamés ne verrunt parentne nul de lur parenté.
Odinel d'Umfranvilead si bien espleitié
Tel succurs ad cunquis,si m'aït Damnedé,
Dunt li reis d'Escocëserrad el cuer iré.
Unques parent qu'il eüstne fust si avilé.

Li reis iert a Audnewicod sa grant ost banie.
E Odinel chevalcheod la fiere cumpaignie :
Willame d'Estutevile,ki tres bien le aïe,
E Randulf de Glanvilene se relenti mie,
Dan Bernart de Baillouod s'espee furbie
Il ferad durementsur la gent d'Aubanie.
E Willame de Vesci,n'i ubbliez vus mie !
L'arcevesque d'Everwiclur livra l'establie :
Seisante chevaliersde sa chevalerie.
Al Noef Chastel sur Tine,quant la nuit est serie,
Est venu Odinelkis cunduist e kis guie 
Ço est la verité,quei que nuls vus en die.
La oïrent novelede cel rei d'Aubanie :
Qu'il iert a Audnewicod meisnie escharie,
Od Flamens e od Franceis ;li Escot n'i erent mie,
Ainz ardent lu païschascun d'els par atie.

S'il vus pleust a oïrbon fait de bone gent,
Jol vus dirrai de ces,par le mien escient.
Un cunseil en unt prisquel ferunt e cument,
S'il irrunt assailliricest rei e sa gent.
Ço respunt Odinel :“Huniz seit kil defent !
J'i ferrai, si Deu plaist,trestut premierement :
Il m'ad fait mult granz mals,sin ai le cuer dolent,
E si Deus nus dunastde prendre vengement,
Bien avrums espleitié,par le mien escient.
Alum les asaillir,e, se il nus atent,
Il en iert descunfite sun ost ensement.”
Dist Bernard de Baillo :“Ki or n'ad hardement
Ne deit aveir honurne rien qu'a lui apent.”
Dist Randulf de Glanvile :“Faimes le sagement :
Enveiums un espiepur esmer la lur gent,
E nus vendrum aprés,si Deu le nus cunsent.
Quant les Escoz n'i sunt,nus nes dutum neient.”
Odinel fait mandertute sa mieldre gent,
Rogier le fiz Richartad les suens ensement.
Ore unt pris les baruns,chascun d'els, hardement
E vunt vers Audnewicla nuit serreement.

E puis le matin,quant le jor s'esclarzie,
Li reis d'Escoce aveitsa teste bien guarnie,
E cinc cenz chevaliersd'une cunestablie,
Ki tuit li vunt disant :“Mar creez cuardie !
Vostre est Northumberland,u quin plure u quin rie !”

E dist li reis d'Escoce :“Nostre ost atendrum,
E puis a grant vertule chastel assaudrum.
Pur le chaud qui est grant,seignurs, kar nus disnum.”
E desarme sun chief,tres bien le savum :
Nus faimes ceste estoireki mentir ne volum.

Par devant le chastelfud li reis aresté.
Ses serjanz lui aportentdunt il se est disné.
E les noz chevaliersen un bruil sunt entré ;
La si unt lur espie,ki tut lur ad cunté.
Dit Randulf de Glanvile :“La merci Damnedé !
Ore pernez voz armes,mar serrez esmaié !”

Dunc veissiez chevaliersvistement cuntenir,
Munter en lur chevause lur armes saisir.
N'i avra nul tresturqu'il nes voissent ferir :
Ço que l'un d'els volt,l'autre vint a plaisir.

Li reis d'Escoce fud pruz,merveillus e hardi.
Par devant Audnewics'arestut desguarni.
Jo ne cunt mie fablecum cil qui ad oï,
Mes cum celui qu'i fud,e jo meismes le vi.
Quant ces unt ja crïél'enseigne de Vedsci,
“Glanvile, chevaliers !”e“Baillol !”autresi,
Odinel d'Umfranvilerelevad le suen cri,
E cil d'Estutevile,chevalier hardi.
Dunc sout li reis Guillamequ'il fud pres traï ;
Vistement se cuntint,ne fud mie esbahi.

Li reis se fait armertost e ignelement,
E muntad el chevalqui n'esteit mie lent,
E vait en cel esturpar mult grant hardement.
Le premier qu'il feria terre l'agravent.
Li esturs fud mult fortdel rei e de sa gent.
Tut s'en fust bien alez,par le mien escient,
Si ne fust un serjantqui vers lui se destent ;
De la lance qu'il tintsun cheval li purfent.
Ne fait a demanderse li reis fud dolent !
Le pechié des Escozli fait encumbrement.
Li reis chiét a la terree le cheval ferant.

Li reis e sun chevala terre sunt andui,
Il ne pot relever,le cheval jut sur lui.
Ore ad asez travaile peines e ennui,
Quant garçon e escuierpassent ultre lui.
Il orrad novelës,men escient, encui ;
Ne purrad pru aidiersei meismes ne autrui.

Grant fud la bataillëe dure d'ambes parz :
Asez purriez veeirlancier e traire darz,
Cumbatre les hardize fuir les cuarz,
Des Flamens maleurezen fist l'um granz essarz,
Lur büele des corstrainer par ces praz.
Jamés en lur païsne crierunt mes“Araz !”

Li reis jut a la terreabatu, ço vus di ;
Entre ses quisses giseitle cheval sur li ;
Jamés n'en leverapur parent ne ami,
Se li chevaus n'en est traiz,dunt il est malbailli 
Il en iert a tuz jorzavilé e huni.
Il esteit sempres pris a mes dous oilz le vi 
A Randulf de Glanvileu il puis se rendi ;
E ses chevaliers sunt pristut li plus hardi.
N'i avait nul'amur,tuit furent enemi.
Noz chevaliers de ça unques meillurs ne vi 
N'aiment puint les Flamens,kes orent pres trai,
Ainz les vunt ociant.Ne sai que plus vus di.

Li reis se rent prisuna Randulf veirement,
Il ne pot el fairë ;ke feist il autrement ?
E Randulf fud haitiez,quant il veit e entent
Que la guerre lu reifinie est veirement.
Engleterre est em pes,e cele bone gent
Ne duterunt mes Escot,ne lur forfrunt neient.

Randulf de Glanvilëad le rei en baillie,
E il se rendi a lui,e il bien l'otrie ;
Ne fud issi haitieza nul jur de sa vie.
Il le fait desarmer,ne de rien ne s'ubblie.
En un palefrei muntaicil rei d'Aubanie,
Si l'enmeinent süef,quei que nul vus en die.
Al Nuef Chastel sur Tinepernent herbergerie.
E li autre sunt remispar lur chevalerie
E pernent chevaliers,ceus de vers Aubanie.
Ore est d'ambesdous parzbataille bien furnie.

Certes, mult le funt biennoz chevaliers reiaus,
E cil d'Aubaniëfurent mult bons vassaus ;
Mes quant il orent perdule plus de lur aveus,
Lur seignur naturel,qui ert amené d'els,
E il ne sunt miëtuz a lur rei leaus,
E il sunt a la terreabatuz des chevaus,
Enz en mi la batailleserrunt pris comunaus,
N'est merveille s'il unt doele les lez e les baus.

Dan Rogier de Munbrais'en est alé fuiant ;
Il ad fait que curteis ;qu'irreit il atendant ?
Tuit sunt ses enemisqui la sunt cumbatant,
E s'il le poënt prendre,n'en avra ja guarant
Que li reis d'Engleterren'en feist sun cumant.
E dan Adam de Porz,un barun mult vaillant,
S'en est alé od lui.Or vunt espurunant.
Bien lur est avenu Deus lur est mult guarant 
Qu'il n'i furent ateintde nul hume vivant.
Certes, si Adam de Porzne fust tant avant,
Il eust le jor perdule petit e le grant ;
Mes Deus nel cunsenti,ki est reis poant ;
Trop fust grant le damage,kar il est mult vaillant.
Or vus dirrai lesquelsfurent bien cumbatant
Par devant Audnewic,le chastel dunt jo chant.
Dan Alein de Lanceles,tant cum fud en estant,
Se defendi mult biensur le destrier ferrant.
Il iert mult ancïen,un chevalier mult grant,
Il n'aveit ainz justébien trente anz passant.
Mes chevalier fud bone de grant escient ;
Si le rei l'eust seü,sun plait fust avenant.
Dan Alain si fud prise retenu atant ;
Or durra raançon,kar sun aveir est grant.

Mult le fist bien le jorWillame de Mortemer.
Il vait par mi ces rengscum enragié senglier,
Dune grose coleee suvent prent sa per.
Il trovad cuntre luiun seur chevalier,
Dan Bernart de Baillo,dunt vus m'oez parler ;
Il en ad abatului e sun destrier,
Si l'ad mis par fïance,cum l'um fait chevalier.
Bien le fait dan Bernart,ne fait pas a blasmer.
Al partir de l'esturle savrad l'um loer
Ki mielz i fiert d'espeee mielz fait caplïer.
Raül le Rus fist bien,mes ne puet lung durer ;
Plus de cent l'asaillirenttut pur lui encumbrer.
Së il dunc se rendi,ne fait a merveillier ;
Mar vit icele guerre,il la cumpara mult chier.

Certes, Richart Maluvelse cuntint fierement :
Asez i duna granz copse il asez en prent.
Tant cum fud a cheval,ne s'espoenta nient ;
Mult aveit bon cheval,bon sunt li guarnement,
E il hardiz e pruz,tant di que jo n'i ment.
Il fist a icel jor,par le mien escient,
Que tredze cumpaignuns,k'il aveit en present ;
Mes il pert l'auferant,dunt il est mult dolent :
Il est feru par misi chiét hastivement ;
Ço est grant damagë,kar mult en iert dolent.
E desus dan Richarts'arestut grant gent ;
N'i ad celui ne die :“Rendeus hastivement !”
E il dunc se rendipar mult grant marrement ;
Mar vit le rei Willamee sun fol hardement.
Ne vus puis acunter,trop serreit lungement,
Tuz ceus qui furent prise menez a turment ;
Mes bien vus voilacunter pres de cent
Ke Willame de Vescirainst tut a sun talent.
E Bernart de Baillole l'autre bone gent,
Waltier de Bolebec,Odinel ensement,
En orent des prisunsa lur departement.

Seignurs, ne vus esmerveilliezse il sunt descunfiz.
Li Escot unt le jorplus de mil malbailliz,
E les fiz de lur peresla mort les ad partiz.
Ki veïst la dolur,les plurs e les criz,
Ke funt enz el mustierSaint Lorenz ces chaitifs :
Les uns unt detrenchieze les cors e les pis ;
Les prestres curunezn'i furent guarantis ;
Ne fait a demandersi Deus en est marris
E si il ad le reiWillame enhaiz.
Pur le pechié de luisunt plusur malbailliz,
E il meismes i fudicel jor descumfiz.

Par le mien escïent,ore oiez verité :
Li reis d'Engleterrëfud dunkes arivé,
E al matin a saint Thomasfud cel jur acordé
Quant li reis des Escozfud pris e amené.
Al Noef Chastel sur Tinefud la nuit ostelé,
E Randulf de Glanvilel'en ad d'iloc mené.
Or vient a Richemunt,u il iert sujorné,
Tant que li reis Henrisen frad sa volenté.

Li reis iert veiremental martir saint Thomas,
U il se rendi cupable,pechiere e las,
E prist sa penitence nel tenez pas a gas !
Il en prist le cungié ;demurer n'i volt pas.

A Lundres volt aler,u il out bon talent,
Pur veeir sa citée sa bone gent.
Pur la guerre d'Escoceen out le cuer dolent ;
Il dutent mult le rei,sin ad grant marrement ;
Mes il orrad tut elhastivement :
Trestuz ses enemisunt pris dechaiement.

Quant a Lundres oïrentles noveles del rei,
Chascun s'aparaillarichement endreit sei ;
Des riches dras de seiesunt vestu a desrei.
Nen i ad nul n'i aitun amblant palefrei,
E issent de la vileod merveillus cunrei.
Cil deit bien estre reisqui tels genz ad suz sei !

Certes, dan Henri le Bluntfud trestut le premier
Ki alad en avantpur sun seignur baisier.
Une liue de terrepeussiez bien aler,
Del rei de ses barunstant dura l'acoler.
E li reis d'Engleterreles prent a mercier :
Leale gent sunt mult,ço lur dit au premier.
E els le mercïëntcum seignur dreiturier.
“Sire, ço dist Gervaise,suplest, laissiez ester !
Ne place Damnedeuki furmad terre e mer,
Ke nul peust les Lundreistraïtres apeler !
Ne freient traïsunpur les menbres colper !”
“Certes, ço dit li reis,il se puent vanter ;
E jo le lur rendrai,s'il unt de mei mestier.”
Issi cumveient le reidesi qu'a Westmustier.

Li Lundreis funt joiëde la venue lur seignur ;
Il li dunent presenzsi li funt grant honur.
Mes il esteit pensife auques en errur
Enpur le rei d'Escoce,ki iert mis en folur,
E Rogier de Munbrai,un noble guerreur,
Ki destrueient sa terrepar nuit e par jor.
Mes anceis que venistdreit'ure culcheur,
Li vint tele noveledunt il out grant honur.

Li reis esteit entréen sa chambre demeine,
Quant li message vint.Suffert ot mult grant peine :
Il n'ot beu ne mangiétreis jorz de la semeine,
Ne sumeillié de l'oilpur la novele certeine ;
Mes de jorz e de nuizd'errer se peine.
Il ad fait mult que sage,il avrad bone estreine.

Li reis iert acutée un poi sumeilla,
Un vadlet a ses piez,ki suef les grata.
N'i out noise ne crine nuls n'i parla,
Harpe ne vïelënul dur n'i suna,
Quant li mes vint a l'use suef apela.
E dit li chamberlens :“Ki estes vus la ?”
“Messagier sui, amis.Or venez plus en ça !
Dan Randulf de Glanviledesque ci m'enveia
Pur parler od le rei,kar grant mestier en a.”

E dit li chamberlens :“Par matin seit l'afaire !”
“Par ma fei, dist li mes,ainz i parlerai en eire !
Mun seignur ad el cuere dolur e cuntraire.
Si me laissiez entrer,chamberleng de bon aire !”
E dit li chamberlens :“Ne l'osereie pas faire :
Li reis est endormiz,ariere vus estut traire !”

A ço qu'il parolënts'est li reis esveilliez,
E oïd a cel uscrïer“Ovrez ! Ovrez !”
“Ki est ço ?”dist li reis.“A dire me sachiez !”
“Sire, dist li chamberlens,orendreit le savrez.
Message est de ça Nort,tres bien le cunuissiez,
Hume Randulf de Glanvile,Brien est apelez.”
“Par ma fei, dist li reis,or sui mult trespensez.
Il ad mestier d'aïe.Çaenz venir le laissiez !”
Li messagier entrad,ki mult fud enseigniez,
E salua le rei,cum ja oïr purrez.
“Sire rei, Deus vus saltqui maint en trinitez
Vostre cors en avante puis tuz voz privez !”
“Brïen, dist li reis,queus noveles aportez ?
Est li reis d'Escocëen Richemunt entrez ?
Le Nuef Chastel sur Tinesaisi, les fermetez ?
Odinel de Umfranvileest pris u dechaciez ?
E trestuz mes barunsde lur terres ostez ?
Messagier, par ta fei,di mei veritez !
Malement m'unt servi,s'or ne seient vengiez.”
“Sire, ço dist li mes,un petit m'entendez !
Voz baruns de cest Nortsunt bone gent asez.
De la part mun seignurbonement m'entendez.
Il vus mande par meisaluz e amistiez,
E ma dame, mult plus,que vus bien cunuissiez.
Il vus mande par mei,mar vus remuez,
Li reis d'Escoce est prise tut sis barnez !”
E dit li reis Henris :“Dites vus veritez ?”
“Oïl, sire, pur veir,par matin le savrez.
L'arcevesque d'Everwic,uns sages hum lettrez,
Vus enveira demeindous messages privez,
Mes jo mui premerein,ki soi les veritez.
Nen ai guaires dormi,quatre jorz sunt passez,
Ne mangié ne beü,si suis mult afamez ;
Mes la vostre merci,gueredun m'en rendez.”
E respundi li reis :“Mar vus en duterez !
Si vus veir m'avez dit,riches estes asez !

Est li reis d'Escoce pris ?Dites mei verité !”
“Oïl, sire, par ma fei !En croiz sei'encroé,
U pendu a une hart,u arrs en un grant ré,
Si demein ainz midine seit tut averré !”
Dunc dit li reis Henris :“Deus en seit mercié,
E saint Thomas martyr,e tuz les sainz Dé !”
Atant est li messagea sun ostel alé,
A mangier e a beivreen ad a grant plenté ;
E li reis est si liezla nuit e si haitié
Qu'il vint as chevalierssis ad tuz esveillié.
“Baruns, esveilliez vus !Bor vus fud anuitié !
Tele chose ai oïdunt jo vus frai haitié :
Pris est li reis d'Escoce !Ço m'ad l'em dit pur verté !
Ore ainz me vint novelë,quant dui estre culchié.”
E dïent ces chevaliers :“Or merciez Damnedé !
Ore est la guerre finiee en pes vostre regné !”

Mult semblat ceste nuital rei Henri mult bele.
L'endemain, ainz nune,li revint novele
De l'arcevesque d'Everwic,que l'um Rogier apele,
Ki salue sun seignurki les leiaus chaele.

Quant li reis vit les messagës,unkes plus lié ne fu,
E veit qu'il dïent tut un,si lur ad respundu :
“Erseir oï la nuvelë,quant fui mult irascu ;
Celui qui la me portagueredun li ert rendu !”
Il ad saisi un bastuncel,a Brïen l'ad tendu :
Dis liureës de sa terrëpur le travail qu'ot eu.

Ignelement prent ses messagessis ad enveiez a Davi
Ki iert frere lu rei d'Escoce,unkes meillur ne vi.
Il esteit en Leïrcestrecum vassal pruz e hardi,
Mes unc ne fud si dolentquant cest message oï.
Li reis li mande d'Engleterreque le plait est or si :
N'i ad fors de rendre seie de venir en sa merci.
Il ne saveit en tut le mundmeillur cunseil Davi
Fors de rendre le chastelpuis venir al rei Henri.
Seignurs, tut icest plaitdedenz oit jorz fud si basti :
Pes ad li reis d'Engleterre,pris sunt tuit si enemi.

Or cumande le rei d'Escocehastivement a sei mener,
Kar li vint une novele :passer li estuet mer.
Roem est asise, sa cité ;ne voldra plus demurer.
Il enmeine David od lui,si vait envers la mer.
E Brïen s'en est turné,ki n'ad cure de demurer.
E ad dit a sun seignurignelement face amener
Le rei d'Escoce a Suhantune,li reis volt qu'il passe mer.

Henri le rei, le fiz Mahalt,a bon'ure fust il né,
Il atent a Suhantunevent e tens e bon oré.
E dan Randulf de Glanvilead d'errer espleitié ;
Le rei d'Escoce enmeine od lui,ki mult ad cuer iré.

Randulf de Glanvilee li reis d'Aubanie
Se hastent pur ateindrele rei e sa navie.
Li reis aveit bon oré,si nes atendi mie.
Quant vindrent a Hantune,il fud en Normendie.
Jo vus dirrai la verité,quei que nuls vus en die.
Li reis aveit cumandésur menbre e sur vie
Randulf de Glanvile,ki l'aveit en baillie,
Qu'il passast en haste,si ne se tarjast mie.
Li reis est venuz a Roem,quant l'aube s'esclarzie.
Ainz que venist le vespre,fud la pes establie,
E li reis vait en Franceod sa grant ost banie.
S'en est alé en France.La guerre est or fenie.
