
Qui tout veut faire sans consel,
Se maus l'en vient, ne m'en mervel :
En toute riens est bien droture
C'on i esgart sens et mesure.
Bien doit cil qui en mer se met
Veoir que li tans li pramet,
Et quant il voit qu'il a bon vent,
Si peut nagier seürement.
Aussi, qui s'entremet d'amer
E par savoir se veut mener,
Bien doit garder au comencier
Qu'il ne s'i laist trop enlacier,
Car, des que s'en est entremis,
Et il en est auques aquis,
Puis n'est il pas a son plaisir :
Soit biens, soit maus, n'en poeut partir.
Mais neporquant, quant il avient
Ke cil qui fole amor maintient
En est sorpris et bien destrois,
Lors est il bien raisons et drois
Que cele en oie sa proiiere
Ne ne soit pas vers li trop fiere,
Ke tost en poeut avoir damage
Par son orgeul, par son outrage.
Amors ke Nature consent,
De qu'ele a anbedeus se prent
Et de tout est a lor plaisir,
Est bien loiaus a maintenir.
Et s'il avient que femme prit,
Qui que il soit qui l'escondit,
Je voel et di sans entreprendre
Que on le doit ardoir u pendre.
De maintes gens avons veü
Qu'il lor en est mesavenu.
Narcisus, qui fu mors d'amer,
Nous doit essample demostrer.
Amors blasmoit et sa poisçance,
Ki puis en prist aspre venjance.
A tel amor le fist aclin
Dont il reçut mort en la fin.

Uns devins ert, de Tebes nés,
Qui de voir dire ert esprovés.
On ne pooit apercevoir
Ne par experiment savoir
K'il deïst se voir non :
Por c'ert a Tebes de grant non.
Une dame de la cité
Li a un sien enfant porté,
Que li die ce qu'il en sent,
Se porroit viure longement.
Et cil li dit tout sans envie :

« Gart bien qu' il ne se voie mie !
Ne viura gaires s'il se voit. »

Cele l'entent, qui pas nel croit.
Gabant s'en torne, si dist bien
Que sa parole ne vaut rien.
Lonc tans en furent en doutance,
Et en la fin fu la provance.
Narcisus crut et devint grans,
Et ja pooit avoir .XV. ans.
Gens fu de cors, grans par mesure :
Onques si bele creature
Ne fu mais nee ne si gente.
Nature i mist toute s'entente
Au deviser et au portraire,
Et a grant painne le pot faire
Tant com el en ot devisé,
Car tant i mist de la biauté
Q'onques ne pot rien porpenser
K'iloeuques ne vausist mostrer.
Primes a fait les ex rians,
Sinples et vairs, clers et luisans ;
Mais estre tot çou qu'el i fist,
Li dex d'amors du sien i mist :
Il li asist un doç regart,
Ki tot le mont esprent et art.
Puis fist le nés, et puis la face,
Clere plus que cristaus ne glace.
Les dens fist blances conme nois,
Puis les aorne trois a trois.
Quant ot par licascun'asise,
Les levres joint en itel guise
C'un poi i laisa d'ouverture,
Tout par raison et par droiture.
Et quant ele ot fete la bouce,
Amors une douçor i touche :
Femme qui une fois la sent,
De s'amor alume et esprent.
Aprés li forma le menton,
Et de totes pars environ
Li vait polissant a sa main,
Tant qu’el la fait soëf et plain.
Cler et gissant fait le sorcil,
Le cuir del front, tenre et soutil,
Caviaus crespés, recercelés,
Qui plus luisent c’ors esmerés.
Quant tot a fait a son creant,
Par le vïaire li espant
Et par la face qu'il ot tainte,
Une color qui pas n'est fainte,
Ki ne cange ne ne se muet :
Tant ne fait bel ne tant ne pleut,
Ne se desfait en nule fin ;
Tes est au soir com au matin,
Mesleement blance et vermeille.
Amors meïsme s'en merveille
Coument ele l'a fait si bien :
Tout esgarde, n'i blasme rien;
De quanqu'il voit li est avis
Que ne puet estre mix assis.
Par tel entente et par tel cure
Et par tel sens le fist Nature.

Li vallés avoit ja .XV. ans,
Si ert mout biax et avenans
Et amoit ja bos et riviere :
C'ert ses deduis et sa proiiere
K'il puisse cerf u porc trover
Ne n'en poeut pas son cœur torner.
D'amer n'a soing ne rien n'en set,
Dames en canbres fuit et het.
Par aventure ert repairiés
De bois, tous mas et traveilliés ;
De corre estoit tous escaufés,
S'en ert creüe sa biautés,
Si ot plus fresce la color.
Ensi pasoit les une tor.
La fille au roi de la cité
Des fenestres a jus gardé.

Dané ot non la damoisele,
En tote Tebles n'ot si bele.
Ele coisist le damoisel,
Voit le si fier, si gent, si bel,
Graisle par flans, espés par pis,
Les bras bien fais, auques fornis ;
Lons et grailes avoit les dois
Et les jambes et les piés drois ;
Voit le ceval qui se desroie
Et fait fremir toute la voie.
De tout çou qu'ele li voit faire
Ne li pot onques rien mesplaire.
Tant l'esgarde que ne se muet
Com onques aviser le puet.
Mout se merveille, et si a droit,
Por quoi si volentiers le voit.
Que qu'ele doute en son corage,
Si est en .I. pensé volage,
Amors esgarde cele part,
Voit la douter, si lance un dart.

La pucele se sent ferue,
Tot maintenant s'est esperdue ;
Ele caï tote pasmee,
A painne s'en est relevee.
Sa main touce par tot son cors,
Savoir se plaie i pert defors.
Ele aperçoit que c'est Amors
Qui li mosterra de ses tors.
Lores si dist en sospirant
Au diu d'amors que doute tant :

« Ahi ! Amors, com es poisans !
Com est ta seignourie grans !
Tu ne doutes conte ne roi,
Les plus cointes met en esfroi.
Amors est rage et derverie
Ki toute gent enserre et lie.
Amors escaufe, Amors esprent,
Amors deçoit, traïst et ment,
Amors ocit, Amors destraint,
Amors noircist vïaire et taint,
Amors atrait, Amors enlace,
Amors met gent en fole trace,
Amors les fait tant cevaucier
Qu'il n'ont mes voie ne sentier. »

Amors a si la tose esprise
Qu'ele ne set mes en quel guise
Ele se puisse contenir.
Pense et aprés fait .I. sospir.
Or sent froidure, or i a caut,
Toute fremist, tranble et tresaut.
En mout peu d'ure est si atainte
Qu'ele en a ja la face tainte.

La nuis revient, li jors trespasse.
La pucele est de penser lasse :
Ses lis est fais, vait s'en gesir,
Torne et retorne, veut dormir,
Mais ne poeut estre, Amors ne lait.

« Lasse ! fait ele, mal m'estait !
Ne puis dormir ne reposer,
Torner m'estuet et retorner ;
En paine sui et en travail.
Qu'esce que j'ai ? Por quoi tresail ?
Or resent je trop dur mon lit.
De Diu soiient tot cil maudit
Ki le devoient anuit faire !
Tant sont felon et deputaire !
Hau ! Or me sui aperceüe :
Pas n'est la coute bien meüe.
Ne quit que onques fust tornee :
La plume i est amoncelee.
Queus merveille est ce que je veil ?
De ce prendra je boin conseil :
Je ferai ces femmes lever,
Ma coute estuet a retorner. »

Lors vest une grise pelice,
Si vait au lit a sa norice,
Lever le fait, si li a dit
Que li reface tout son lit.
Cele si fait eneslespas :
Oste le coute et tous les dras,
Si remue neïs l'estrain.
Ele meïsme i met la main,
Torne, retorne, fiert et bas.
Or le veut haut, or le veut plat,
Or veut haut cief, or veut bas piés,
Or est li cavés trop bassiés,
Or est estroit, or est trop grans,
Or est a une part pendans.
La norice vait maudisçant
Por çou qu'il n'est a son talent.
Avis li fu que bien estoit.
Savés por quoi ? Que ele avoit
Le jovencel entroublié,
Mais quant ele ot un poi esté,
Et il li est menbré de lui,
Dont recomence son anui.

« Lasse, fait ele, que peut estre ?
Je ne gis pas bien sor senestre.
Or sui sor destre : que me caut ?
Ce ne me nuist ne ne me vaut.
Ne puis trover engien ni art
Que j'aie bien de nule part.
Ou c'est li lis dont je me dueuil,
U plus sui tenre que ne suel,
U j'ai el cors ne sai quel rage
Qui si m'escaufe mon corage.
Quant voil dormir, si me fremis,
Or me relief, or me regis,
Or reveul a celui penser
Que je vis ier par ci passer.
K'ai ge a faire de ce vassal ?
C'est la riens qui plus me fait mal
Quant me menbre de sa biauté.
Biax est ! Qui caut, s'il n'a bonté ?
Il est, espoir, fel u vilains,
U enuieus u d'ire plains.
Qu'esce que di ? K'a il vers moi
Mespris ? De quoi blasmer le doi ?
Por quoi loer ? Je m'en doi taire.
Ja seul jou estre debonaire :
Dont me vient ore felonnie ?
Sos ciel n'a home qui ja die
Qu'il ne soit biax, et sans mesure.
Nus hom de si bele faiture
Poroit donques estre mauvais ?
Tort ai, je nel blasmerai mais.
Certes, il est et biax et buens.
Et toi, que caut ? Ja n'en iert tuens !
A que faire sera il miens ?
Ja n'est il pas raisons ne biens
Ne drois que je demant baron
Se par le conseil del roi non.
Consel ? Lasse, si lonc respit !
Ja n'aie joie ne delit !
Ja, certes, se je sens avoie,
Le sien consel n'en atendroie.
Dont te vient or ceste parole ?
Orains fu sage, or es fole !
Veus tu par toi tel consel prendre ?
Dont ne te vient il mix atendre ?
Fill'es de roïne et de roi :
Segnor te donront endroit toi.
Auques t'estuet por çou souffrir.
Et se il n' est a mon plesir ?
Qu'esce, Dané ? Dont n'as tu honte ?
Ses tu donques ke plaisir monte ?
Plaist toi cil plus ? Oïl, par foi,
Mais je n'en sai prendre conroi.
Ne puis mie mout bien veoir
Coment je li face savoir.
Veus qu'il le sace ? Oïl, mout bien,
Car il me plaist sor toute rien
Et tot quanque je li voi faire.
Et Dix ! cui ne porroit il plaire,
Que je le vi si bel, si gent !
Ques piés vi es estriers d'argent,
Quel vis, quel cors, ques bras, ques mains !
Ques ert sa sele et ses lorains !
Ques ex, quel bouce por baisier !
Com il seoit bel au destrier !
E Dix ! Porrai je viure tant
Que j'en face auques mon talent,
Que je ja soie de lui privee ?
Ce m'est avis, boer fusce nee !
Avis ? Ançois est voirs sans faille !
Lasse, com sui en grant bataille !
Ne sé que face, ains me merveil,
Mestier aroie de consel. »

Ensi se demente par soi,
Tote nuit est en tel esfroi.
Or pluere, or pense, or gist, or siet,
Or li replaist qu'ele se liet,
Or se castie, or se conforte,
Et puis se vauroit estre morte.
En grant torment, en grant dolor
Fu tant que vint desi qu'au jor.
Grevee estoit et traveillie,
Lors est un peu asouagie
De tel angoisse et de tel mort :
Li oeul li clöent, si s'endort.
Eins que peüst le jor coisir,
Se resveille, ne poeut dormir,
Et vait ester a la fenestre.
Garde sor destre et sor senestre,
Savoir se verroit nule part
Celui qui si l'escaufe et art,
Car par ileuques doit passer
Et a cele eure en bos aller.
Et quant ele a tant atendu,
Cline s'avant, si a veü
De loing venir le jovencel,
Mais onques mais ne vit si bel
Ne si bien fait, si com li sanble.
Donc se plaint, puis sospire et tranble.
Ele l'esgarde et est en pes
Tant con le pot veoir de pres.
Mais des qu'el le vit eslongié,
Faut li li cors, plaissent li pié,
Pasmee ciet el pavement,
Puis recomence son torment.
Primes li plaist qu'ele li mant,
Aprés reprent autre talent
Et dist qu'ele ne set mesage
Cui ele ost dire son corage.

« A, Dix ! fait ele, en com grant paine
Me met cis maus qui si me mainne !
Aine mais ne seu je nient d'aimer,
Et or me fait color muer.
Onques mes ne soi qu'amers fu,
Or a primes l'ai couneü,
Or me fait il sans froit tranbler.
Ne sai de moi consel doner.
Se cil que je tant ain m'amast,
U se estoit qui en parlast,
Et mes peres le consentoit,
Bien le porroie avoir par droit,
Mes n'est pas drois que jel requiere.
Assés somes d'une maniere,
D'une biauté et d'un eage.
Se nous ne soumes d'un parage,
Il est assés de haute gent ;
Si ne soumes mie parent.

Dané, que vas tu devisant ?
Ce ne te vaut ne tant ne quant.
Tes pere n'a de çou que faire :
Trop entent a son autre afaire.
Ke porrai je donc devenir ?
Je ne puis mais cest mal souffrir.
Mander li veil ce que je quier
N'a mesage ne l'os cargier.
Assés est mix que je li die,
Mais je criem qu'il ne m'escondie.
Et s'il del tout m'escondisoit,
Autres mesages, qu'i feroit ?
Nus ne fera ja si la cose
Com cil cui ele est, quant il ose.
Quel part le cuides tu trover ?
Coment porras a lui parler ?
De ce n'ai je nule pauor :
Le matin le verrai au jor.
Bien m'en istrai, ja nel savront
Cil qui en la canbre gerront.
Ja l'atendrai en cel cemin
Par u il vait cascun matin.
Quant ert des autres eslongiés,
Irai, se li carai as piés,
Conterai li toute ma vie,
Com Amors m'a en sa baillie ;
Quant li arai tout regehi,
Prierai li par Diu merci.
Qu'esce, Dané, que tu redis ?
Est tous tes sens si tost peris ?
As tu tote bonté perdue ?
Ques rage t'a si esmeüe ?
Es tu si fole et si dervee
Ke tu iras tote esgaree ?
Ses tu que soies fille a roi ?
De ce prendrai je bien conroi !
Amors n'a soig de seignorie :
Cil n'aime pas, qui bien ne prie.
Lasse ! tout ai perdu le sens.
K'ai j'ore dit ? Quant me porpens,
Si me retieng del tout por fole.
Ne me tieng point en ma parole.
Ne sai que voil aler tracier,
Car ne sai voie ne sentier.
Cui caut ? Ce ne me grieve rien :
Amors m'avoiera mout bien ! »

Quant tout ot dit et devisé,
Si a en son consel trouvé
Qu'ele i ira, a çou se tient.
La nuis s'en va, li jors revient.

La pucele fu en freor,
Ne dormi onques duqu'au jor.
Si tost com la clarté en vit,
Tout souavet eisci du lit.
Merveille est d'Amor qui tant fait,
Qui tot enbrace et tot atrait.
Sage home fait estre sans honte,
Savoir qu'il ait, riens ne li monte.
Il l'ensege a aller par nuit,
Seürement et sans conduit,
Quant plus fait lait tans et oscur.
Mout a le cuer felon et dur :
Ja de nului n'avra pitié.
Des que l'a pris et enlacié,
Tout le cuer li tranble et esmuet,
Tant le maine com il plus puet,
Tes eure est, dusques a la mort.
Amors n'i garde droit ne tort.
Ceste Dané, fille le roi,
A il ja si traite vers soi,
Ne set dont est, de quel parage,
Ne ne tient pas son fol corage ;
Cuide bien soit quanqu'ele fait.
E, Dix ! com a empris fol plait !
Ele a la cambre desfremee,
Par un guicet s'en est enblee
Et vait si com cemins li dure ;
De qu'a .I. bos ne s'aseüre,
Qui pres estoit de la cité,
Car ele avoit bien esgardé,
Des fenestres u ele estoit,
Que li vallés iloc venoit.
Lors s'est en un buisson asisse,
Tote nue fors de cemisse
Et affublee d'un mantel.
Aloeuc atent le jovencel
Et lors porpense que dira.

« Dix ! fait ele, quant il vendra,
Donés que j'aie hardement
De tout dire seürement ! »

A itant fine sa raisons,
Garde, si voit ses compagnons.
Et quant il sont venu si pres
Que veoir ne les ose mes,
Endroit un arbre se repont.
Cil passent outre, si s'en vont.
Et Narcisus venoit ariere,
Tos sous par mi une quariere.
Ja estoient si compaignon
Bien loig, le trait a .I. bojon.
Tot droit a lui vint la pucele.
Cil l'esgarda, si la vit bele.
Por ce qu'a tele eure est levee,
Cuide que soit diuesse ou fee.
Del ceval descent, si l'encline.
Pres de lui se trait la mescine :
Eins que li die autre parole,
Les ex li baise, si l'acole.
Il se merveille por quel fait,
Demande li qui est, u vait,

« Sire, fait ele, or ne t'anuit
Une lasse cui tos biens fuit,
Qui mout petit prise sa vie
Se por çou non qu'en toi se fie.
Biax sire, ce te di jou bien,
Je te desir sor tote rien.
Mes cuers est mout por toi destrois.
Des ore mais est il bien drois
Que tu aies de moi merci.
Nel te mant pas, ains le te pri.
Je pri por moi, nient por autrui.
Esgarde, saces qui je sui !
Je, qui ensi paroil a toi,
Sui fille ton seignor le roi.
Por t'amor pens et jor et nuit.
Amors m'a ça livré conduit,
Amors me done hardement :
N'i venisce pas autrement.
Or ait merci, qui merci crie,
Car en toi pent tote ma vie.
Biax sire, otroie moi t'amor,
Rent moi santé, tol moi dolor !
Tu seus me peus santé doner :
Mout nous poons bien entramer,
Car assés somes d'un aé,
D'une maniere de biauté. »

Narcisus l'entent, si sorrist.
Esgarda la et se li dist :

« Par Diu, pucele, mout es fole
Quant onques en meüs parole,
Et male cose as mout enprise,
Qui ja t'es d'amer entremise.
Encor te venist mix dormir !
Com osas ça sole venir ?
Merveille as fait, trop es hardie :
Ce tien je mout a grant folie.
Doit ensi aler fille a roi ?
N'apartiens pas n'a moi n'a toi
K'amer saçons ne tant ne quant,
Car trop somes encor enfant.
Tu dis qu'Amors te fait mal traire :
De ce ne te puis jou droit faire.
Je ne sai rien de tel ahan
Ne ne l'asaierai auan.
Mais se c'est voirs que mal te face,
Garderai m'en : ja Diu ne place
Que je l'assai por mal avoir !
Je ne quier rien d'amer savoir,
Mais je te lo, va t'en ariere :
Tu pers et gastes ta proiiere. »

Quant ele l'ot, vers lui se trait,
Sospire, pleure, — rien ne fait —
Et gete ariere son mantel :
Tote est nue, le cors a bel.
Tant l'a destrainte la froidure
Et la voie, qui trop est dure,
Li sans li saut par mi l'orteil,
Qui tot le pié li fait vermeill.
L'iaue li ciet aval la face.
El goint les mains vers lui et lace,
— Cil l'esgarde, si la voit bien,
Et dist que ce ne li vaut rien —
Les mains plus blances que nois n'est,
Nues, sans gans et sans orfrois.
Voit les ex plorer tendrement,
Qui l'esgardent mout doucement,
La car blance sor la cemise :
Nule pités ne l'en est prise.
Dix ! si duer cuer et si felon !
Sousiel n'a si rice baron,
Prince, conte ne roi si haut,
Enpereor ne amiraut
Ki longement se tenist mie
Qu'i ne plorast de conpaignie.
De quanqu'ele li dit n'a cure.
Tort a, de rien ne l'aseüre.
Encore avoit a dire assés,
Quant Narcisus en est alés.

Cele remaind, de del se pasme,
Et quant revient, sa vie blasme.

« Lasse ! fait ele, or sui je morte,
Que nule riens ne me conforte.
Or sui je morte et mal baillie,
Quant m' esperance est si faillie
Que riens que je die n'avient.
Tos biens me fuit, tos max m'avient.
Dané, je te disoie bien !
Onques croire ne vausis rien.
Que il m'osast ensi baillir ?
Par Dieu, toi a il fait faillir !
Bien le counois et si m'en plaing,
Et or me torne a grant desdaing.
Moi a il escondite, moi !
Donc ne sui jou file le roi,
Et il est fix a un suen home ?
A, Dix ! com ci a pesant some,
Si greveus fais a sostenir !
Que porai je ore devenir ?
Dix, com mar furent si bel oeul,
Ki si sont plain de grant orgueil !
S'il fust lais, si m'en pesast viax :
Ce poise moi qu'il est si biax.
Vilainnement parla a moi.
Que li desplot ? Ne sai, par foi !
Que li pot il en moi desplaire ?
Ce, qu'il est fel et deputaire.
Sui gentix femme, sui pucele,
Sui assés gente et assés bele,
Si ai biaus piés et beles mains :
Il n'i a el, il est vilains
Et fel et mout mal afaitiés.
Lasse ! dont ne vit il mes piés,
Por lui sanglens et espinés,
Ne ne s'est pas amesurés ?
Ice que est que je di ore ?
Ja l'ain jou trop, et plus encore,
Voire, par Diu, et voul amer.
Je ne le puis entroblier.
Or m'est s'amors tote novele,
Car sa biatés qui me rapele,
Quant m'en voeil partir, me ratrait.
Ne me caut de quanque il a fait,
Se il encor se repentoit
Et il por amender venoit ;
Mais il n'a soig d'ofrir droture,
Car il est de male nature.
Nel puis laiscier, nel puis guerpir,
Ne me puis de s'amor partir.
Ne sai por qoi, si m'en merveil.
Or m'estuet querre autre conseil.
Or i envoierai mesage :
Il n'ara ja si dur corage,
Se je revieng sovent a lui,
Que je nel vainque par anui.
Or me desplaist quanques je di,
Car jou meïsme i failli.
Por qu'i envoierai autrui ?
Ne sai que faç, ne sai u sui.
Qui sui je donc ? Qui est mes pere ?
Li rois est ore. Et qui, ma mere ?
Donc ne ses tu ? Qui ? La roïne !
Mençonge est, ains sui orfeline :
Je n'ai ami, je n'ai parent,
Je n'ai conseil de boine gent.
Par Diu, si as : tu es Dané !
Ai je donques le sen dervé ?
Ja soloie je estre plus sage !
Sui je devenue sauvage ?
Que faz en bos ? Que suis ci quisse ?
Je me contieng en male guise !
Ce fait Amors. Qu'est Amors, lasse ?
Ne sai. Plus a droit le nomase
Se je desisce derverie.
Mener me fait mout male vie :
Or sui en pais, or sui en guerre.
Vous, diu du ciel et de la terre,
Et cil de l'air et de la mer,
Vos tuit qui rien savés d'amer
Et qui estes en sa baillie,
Et tu, Venus, qui m'as traïe
Ensanble au diu d'amors, ton fil,
Giete me hors de cest peril
Et de celui prendés vengance
Por cui je muir sans esperance !
Faites qu'il sace qu'est Amors,
Si qu'il ne puist avoir secors ! »

Li diu ne l'ont pas mesoïe :
Bien sera fet quanqu'ele prie.
Ele vient droit a son guicet,
Dedans sa canbre se remet.

Narcisus ot .I. cerf meü
Et toute jor l'orent seü.
Mout par faisoit angousex caut,
Car li solax estoit mout haut,
Et quant mïedis fu passés,
Li vallés fu mout escaufés.
De ses conpaignons se desoivre,
Si va querant eve por boivre.
Lors a trové une fontaine
Qui mout ert clere et douce et sainne.
Desus est l'erbe haute et drue,
Ki tout entor estoit creüe.
Il voit l'iaue parfonde et bele,
Cler le ruisel et la gravele.
Descendus est desus le marbre,
Son ceval atace a un arbre.
Iloques li plot a remaindre.
Et quant il vaut son soif estaindre,
D'un autre soif est escaufés,
Ki graindre mal li fait assés.
Quant il se baise et il boit,
Dedens en la fontaine voit
L'onbre qui siet de l'autre part.
Avis li est que le regart.
Cuide ce soit fee de mer,
Qui la fontaine ait a garder.
Mout esploite Amors en poi d'eure !
Quoi que cil siet et il demeure
Et l'onbre en la fontaine voit,
Mout se merveille que ce soit,
Sel comence si a amer
Que il n'en pot ses ex torner.
Quant plus l'esgarde, plus li plaist.
Ne sone mot, ançois se taist,
Car il crient, s'ele l'ot parler,
Que n'i voille plus demorer,
Mes mout esgarde viseument
Le vis, le cors, que voit si gent ;
Loe les ex, les mains, les dois ;
Mout est angouseus et destrois.
Ne set qu'il voit, l'iaue li ment :
Il se loe, si ne l'entent.
C'est sa biautés qu'iloques voit.
Et il meïsmes se deçoit.
C'est cil qui or blasmoit Amor !
Or l'a ja mis en tel freor,
Or li prie, souspire et pleure,
Or li prie qu'il le seceure,
Mais esgarés est d'une cose :
Ne se poeut taire, et parler n'ose.
Plaint soi, aprés fait un sospir,
De parler ne se peut tenir.

« Cose, fait il, que laiens voi,
Ne sai coument nomer te doi,
Se dois estre ninphe apelee,
U se tu es duesse u fee.
Qui que tu soies, vien ça fors
Et si me mostre tot ton cors !
Tu ne dois pas estre trop fiere :
Vien ça ! Que te trais tu ariere ?
Por qu'est orgelleuse vers moi ?
Ne sui gaires mains biaus de toi !
Maintes fois ai esté requis :
Or sui de male ardor espris,
Or sen je bien com lor estoit,
Qu'eles se plaignoient a droit !
Que te vais tu or reponant ?
Parole a moi, si vien avant !
Legierement i pués passer :
Entre nos deus n'a nule mer,
Mais un peu d'iaue qui m'ocit.
Las ! entent ele que j'ai dit ?
Nenil, espoir, trop est parfont !
Par Diu, si fait et si respont :
Je li voi les levres movoir,
Mais l'oïe n'en puis avoir.
L'iaue ne laist la vois venir
Et fait que ne la puis oïr.

E, las ! por quoi ne l'oi parler ?
Que ne se vient ça fors mostrer ?
U ce li vient de grant orgueil,
U el ne veut çou que je voeil,
Car quant je ri, je li voi rire,
Quant je sospir, ele souspire,
Et quant je plor, ele autretel,
K'el ne fine ne ne fait el
Devant que l'autre cose face.
Je voi les larmes en la face
Ne mes caviax ne puis je traire
Que ne li voie autretel faire.
Mais por quel fait ? S'ele m'amast,
Ele iscist hors, si se moustrast.
U ensi me veut escarnir,
U ne poeut pas a moi venir.
Que ferai jou ? Que porrai dire ?
Or pens, or plor et or veul rire ;
Or resent mal et or me dueil,
Et or ne resai que je voeil.
Le cuers m'escaufe et puis ai froit.
Quel froidure ai je ? Que ce doit,
Des qu'il fait si grant caut ça fors,
Que jou ai froit dedens le cors ?
Or me menbre que j'oï dire
Que tel torment et tel martire
Et tel vie seulent mener
Cil qui s'entremetent d'amer.
Est donc Amors qui si me mainne
Et me fait traire mal et painne ?
D'Amors ne doi je riens savoir.
Si sai qu'il est de grant pooir
Et qu'il me destraint et travaille :
Tant sai je bien et croi san faille.
Mais dont il est ne qui il soit,
U il converse, u on le voit,
Quel gent, quel terre il a sous soi,
Ce ne puis jou savoir par moi.
C'ai jou a faire de lu querre ?
De son païs et de sa terre,
Se jel demant, assés est pres :
Dedens moi le sent mout engrés.
Ne m'estuet pas que loig le quiere.
Or ai veüe sa maniere,
Or m'est avis que je sai bien
Dont est. Unques mais n'en soi rien !
Nes fu dedens une montaigne,
Es roces de terre griffaigne
U tos jors a et noif et glace.
Dur a le cors,dur'a la face,
Cuer d'aïmant, vaines de fer,
Ses repaires est en infer.
Ne fu pas sages, ains mesprist
Qui es nonbres des diex le mist.
N'avoit mie bien esgardé
Son felon cuer, sa crualté.
Diu ne font pas mal a la gent,
Mais Amors veut tos jors torment :
As haus homes est fel et durs,
Et buens as sers et as tafurs.
Ja ne querrai, que que nus die,
Qu'i ait el ciel nule baillie.
Or es tu ja d'Amor mout sages !
Qui t'en a tant dit ? Tes corages ?
Je ne cuit pas que ce puist estre
Que tu en saces tant sans mestre.
Amors est mastre qui me duist,
Qui dedens le cors m'art et cuist.
Il m'aprent tote sa nature
Et si m'angousce sans mesure.
A ! douce riens qui si m'esprens,
Se tu savoies queus tourmens
Et queus painnes jou ai por toi,
Tu venroies parler a moi !
Ge muir en fin, n'i a conseil :
Ains que demain voie soleil,
Me porra on ci trover mort,
S'avoir ne puis autre confort.
Mout est tes cuers u fel u fiers,
Car mout m'esgardes volentiers,
Si com j'entent a ton sanblant,
Et si ne veus venir avant.
Et je mout doucement te pri
Que tu aies de moi merci !
Ce que je fas, je te voi faire :
Onques riens ne me pueut plus plaire.
Tot le mont ai por toi laissié,
Tu m'as del tout vers toi plaissié ! »

Ensi se plaint, n'en pueut partir,
Iloeques veut viure u morir :
Ne li puet plaire autres consaus.
Ja ert abaissiés li solaus.
Tote la nuit fu en dolor,
Iloeques fu desi au jor.
Onques ne menga ne ne but
Ne sa folie n'aperçut.
Que que il pleure et grant dol mainne,
Les larmes troblent la fontainne,
Et por l'iaue qui torble estoit,
Ne pot veoir ço qu'il soloit.

« A, las ! fait il, qu'est devenue ?
U est alee ? Or l'ai perdue,
Et je sui ci remés tous sous,
Caitis, dolans et angouscous.
Nule arme o moi ci ne remaint,
Fors seul Amors qui me destraint.
Sa conpaignie ne me faut.
Morir m'estuet ! Et moi, que caut ?
Mix veul morir isnelement
Qu'en tel paine estre longement. »

Lors se regarde, puis si voit
L'unbre qui en l'iaue aparoit.
Sosrit et or li est avis
Que cele li a fait un ris.
Lors est encore plus destrois,
Baise l'eaue plus de cent fois.
Avis li fu que mout ert pres
Ne retenir ne se pot mes :
Gete les bras, cuide le prendre,
Mais ne set tant lacier ne tendre
Qu'il la puist sentir ne trover.
Lors se comence a porpenser :
Si voit que prendre ne la pueut,
Et mout est pres, si ne se muet,
Ensi li fuit, si le deçoit,
Et quide que fantosmes soit.
Un poi est en son sen venus ;
Lors counoist qu'il est deceüs,
Et voit que c'est unbres qu'il ainme.
Mout par se blasme et fol se clainme,
Et neporquant ne set que faire :
Son corage n'en puet retraire.
Desvoiés est, ne set guencir
N'a droite voie revenir,
Car il estoit si escaufés
Qu'il n'en puet estre retornés.
Et quant plus est desesperans,
Tant est l'angoisce assés plus grans.
Dont se tormente, dont s'ocist,
Ne set que fait, ne set que dist.

« Bien sai que voir dist li devins :
Ma mors est pres, c'en est la fins,
Car en fol liu ai mis m'entente.
Or n'i ai je mais nule atente.
Or sent et croi et sai de voir
Qu'esperance n'i puis avoir,
Et de tant sui plus angousex,
Et plus m'art et esprent li feus,
Car ançois viax me fu depors
Li esgarders, et grans confors,
Et quidai veoir quoi que soit
De l'unbre qui me decevoit :
Si me feïst auques de bien ;
Mais ore sai que n'en voi rien :
Por çou m'est li maus plus engrés.
Or ne puis estre une ore en pes,
Or n'aim je nule rien vivant,
Or ne sai je que je demant.
Queus amors est ce dont me duel,
Quant j'aim, si ne sa que je veul ?
Le cors, le vis que je la voi,
Ce puis je tot trover en moi.
J'aim moi meïsme, c'est folie !
Fu onques mais tes rage oïe ?
Las ! je sent bien cis maus m'engraine,
Si ne voi home qui me plagne.
Vos, camp, vous, pré de ci entor,
Por Diu, esgardés ma dolor !
Plaigniés mon cors et ma biauté
Et si dites :“Mar se vit né
Cist enfes qui tel mal endure
Et muert par grant mesaventure !”
Et tu, forés, qui ci t'espans,
Qui tant est anciiene et grans,
— Pieç'a que tu iés si creüe
Et mainte amor as ja veüe —,
Car me di s'onques a nul jor
Veïs si angousceuse amor.
Porpense toi et sel me di !
Nenil, par foi, jel sai de fi !
Vous, diu, qui tout le mont jugiés,
Car vous prenge de moi pitiés !
Por quoi me faites tant languir ?
Assés voudroie mix morir !
Ainmi, las ! com cil diu sont sort !
Nus d'eus por quoi ne me secort,
Qui itel fin me voient faire ?
Il ne sont pas si debonaire,
Ce m'est avis, com on disoit.
Poeuent il riens ? On dit a droit.
Des que jes appel tos et pri
Ne de moi n'ont nule merci,
Donques doi je par droit quidier
Qu'il ne peuent nuire n'aidier ?
Dont me vient ce que je di, las ?
Ne doi croire ne ne croi pas.
Mais vos, diu, le me pardonés,
Car je paroil comme dervés,
Com hom de tel folie espris
Que ne sai por quoi je languis,
Ne je ne sai que demander
Fors çou que on ne puet doner,
Et o moi vient et o moi vait
La cose qui tel mal me fait.
En moi est tot quanque je vueil,
Et si ne sai dont je me doeul.
Je sui ce que je tant desir,
Jou meïsmes me fait languir !
Des que je ai çou que demant,
Por quoi n'en fa ge mon talant ?
Ne sai, car j'aim et sou amés
Et çou que j'aim me rainme assés
Et n'est pas en menor esfroi,
Si n'en poons prendre conroi.
“Poons” ? Mes“puis”, car je sui sox,
Et ceste amor n'est pas de dox.
Proier ? Et que doi jou proiier ?
Çou que j'aim ne me sat aidier
Ne conseil doner ne me peut.
Or n'i a el : morir m'estuet.
Las ! je me plaing, mes nus ne m'ot :
Parens que j'aie n'en set mot.
Que sont ore tot devenu
Mi conpaignon qui m'ont perdu ?
De tote gent sui eslongiés
Et en cel bos tous seus laissiés.
Je quit que tote riens me het.
Las ! ma mere por quoi ne set ?
Si me venist plaindre et plorer,
Auques me peüst conforter.
Mais dont ne m'a nus esgardé
Qui plaigne moi et ma biauté ?
Certes, oïl, viax la pucele
Que je trovai l'autrier si bele,
Ki se clamoit cetive et lasse
Et me prioit que je l'amaisse.
Or me puis je caitis clamer
Por çou que ne la voil amer.
Ahi, las ! tant par fui vilains
Et de grant felonie plains,
Et tant fui dors et de mal aire
K'el onques ne me pooit plaire !
Biax sire Dix, car venist ore !
Espoir, mestier m'aroit encore
Plus que mere, pere ne suer
S'i pooie torner mon cuer
Et si aploier mon corage
Que j'oubliasce ceste rage ;
Car Amors m'a si escaufé
C'amer m'estuet estre mon gré.
Mais une rien cuit bien entendre,
Que, se m'amors seüst u prendre
Et je veïsse autrui que moi,
Ne fuisce pas en tel esfroi.
Dix ! s'or venoit par aventure,
Ja porroit bien estre seüre
Que ele conquerrait m'amor
Et me geteroit de langor.
Bien me devoit max avenir
Quant onques ne le voil oïr ! »

Quoi qu'il parole et il se blasme,
Li cuers li faut, .III. fois se pasme
Et la parole a ja perdue.
Ovre les ex, s'a ja veüe
Dané, qui vient tote esgaree,
Qu'Amors avoit si escaufee
Que toute nue en son mantel
Aloit querre le jevencel.
Il le regarde, ne dist mot,
Car parler veut, mais il ne pot.
La fontaine li mostre au doit
Et l'onbre qui si le deçoit.
Les bras li tent, les levres muet,
Les ex ovre si com il puet ;
Sanblant li fait que se repent.
Ele l'esgarde, bien l'entent,
Vers lui se trait et mot ne dit.
Lors se tormente, lors s'ocit.
Ele le baise, ele le tient,
Ele se pasme, puis revient,
Ele l'acole, ele l'enbrace,
Baise les ex, baise la face.

« Ahi ! fait ele, dox amis,
Com estes de la mort soupris !
Biau sanlant me volés mostrer,
Mais ne poés a moi parler.
Lasse ! si mal asanblement,
Si dolereus enbracement,
Si cort deport, si cort delit,
Si grant angousce qui m'ocit !
Lasse ! ma proiiere est la mort !
Or n'i a mais autre confort :
Morir m'estuet de conpaignie,
Car assés mix aim mort que vie. »

Li vallés muert, l'ame s'en vait.
La pucele plus près se trait,
Vers soi le trait par tel aïr
Du cors se fait l'ame partir.
Ç'a fait Amor qui l'a souprise.
Andui sont mort en itel guise.
Or s'i gardent tuit autre amant
Qu' il ne muirent en tel sanblant !
