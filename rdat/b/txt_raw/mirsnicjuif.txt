C'est assavoir:
Le crestienLa femme du crestienLe juifMathatiel, varletLe prestreLe premier sergentLe second sergentSainct NicolasDieuNostre DameGabrielRaphaelSathanLe prevostLe greffierL'advocatLe jugeLe chartierLE CHRESTIENcommence
Consideré le cours du temps passé
Que j'ay passé, de bon cueur trespassé,
Mal compassé, d'honneur pou amassé,
Tout bien pensé, ne sçay que doye faire.
De Povreté me voy tout embrassé,
Si enlassé que suis tout lassé,
Si entassé, de honte et dueil cassé,
Mocqué, farcé que plus ne me peux taire.
Quant je pense en ce tres dur affaire,
Sans plus braire, me vousisse deffaire,
Car contraire voy Malheur sur moy traire
Et atraire sans estre soulassé.
Las, sans soulas voy l'orrible viaire
Se pourtraire, que point ne me peut plaire!
Dont ma vie me commence a deplaire,
Considéré le cours du temps passé.
Je peulx bien dire helas
Quant je me voy es las
D'infortuné soulas,
Sans aucune esperance.
Helas, las, helas, las,
Consideré mon cas
Qui sonne si trescas,
N'est que desesperance.
Fortune par oultrance
Me tient icy en trance
Sans nulle recouvrance,
Mais malheur a grant tas.
Quant je voy ceste dance
Qu'i convient que je dance
En angoisse et meschance,
Je peulx bien dire helas.
Helas, je me suis veu puissant,
Jouissant
D'or, d'argent et de monnoye!
Par Povreté suis impuissant,
Gemissant,
Privé de tout honneur et joye.
J'ay veu qu'en marchandise alloye,
Marchandoye
Et estoye en bruit terrien.
Des biens de Fortune avoye,
Gaudissoye,
Et maintenant je n'ay plus rien.
Mon mauldit maintien
De gouvernement
Si me fait de bien:
Le voy clerement.
De maulx largement
Auray tous ensemble.
Brief, il faudra finablement,
Se j'en vueil avoir, que j'en emble.
Embler, c'est mal dit.
On pent les larrons,
Ha, sans contredit.
Brief, nous en aurons.
A l'oeil nous voyons
Que bref n'on n'a rien
Que ne pourchasse les façons
D'avoir d'autruy avec le sien.
Qu'en dictes vous, ma chere amye?
Declarez vostre oppinion.
Plus n'avons ne crute ne mye:
Tout est mis en destruction.
Vous voyez la conclusion
Il n'y afructusneventris
Et, sans plus d'inquisition,
De tous pointz nous summes destruis.
LA FEMME DU CRESTIEN
Cher espoux, dolente j'en suis,
Mais tout ce vient par voz conduis,
De conduicte mal promenee.
J'en ay eu cent mauvaises nuitz,
De dueil, grief courroux et ennuis
Et en est ma joye finee.
Mauldicte journee,
L'heure que fus nee
Pour estre en ce point!
Faulse Destinee,
Fortune obstinee
Qui trop fort nous point!
LE CRESTIEN
Chanter nous fault ce contrepoint:
Force n'est droit.
LA FEMMEJe l'entens bien,
Mais tout vient par vostre moyen.
LE CRESTIEN
Nous sommes tous desprins et mis,
Mocqué de grans et de petis.
On nous monstre au doit.
LA FEMMEQue la mort
Ne vueil pour tout mon reconfort.
LE CRESTIEN
Nous n'avons parens ne amys
Pour refuge; tous ennemys
Nous queurent sus.
LA FEMMEJe l'entens bien,
Mais tout vient par vostre moyen.
LE CRESTIEN
Tant avons esté honnoréz,
Et maintenant deshonnouréz!
Quel remede?
LA FEMMERien que la mort
Ne vueil pour tout mon reconfort.
LE CRESTIEN
Les juifz ont des biens a planté.
LA FEMME
Malheur si nous a supplanté.
LE CRESTIEN
Les juifz sont riches comme mer.
LA FEMME
Aprés le doulx, avons l'amer.
LE CRESTIEN
Les juifz n'ont point de povreté.
LA FEMME
Et nous en grant mondicité.
LE CRESTIEN
Si sont ilz subjetz aux crestiens.
LA FEMME
Nonpourtant ont planté de biens.
LE CRESTIEN
Ilz en sont heureux en ce monde.
LA FEMME
Et nous malheureté parfonde.
LE CRESTIEN
En servitude est nostre vie.
LA FEMME
En grant povreté asservie.
LE CRESTIEN
Par faulte de gouvernement...
LA FEMME
De vous seul et nonaultrement.
LE CRESTIEN
Si nous fault trouver quelque aïde.
LA FEMME
Je n'y congnois point de remide
Pour y trouver quelique soulas.
LE CRESTIEN
Nous l'aurons, ainsi que je cuide,
Au moyen de sainct Nicolas.
LA FEMME
Sainct Nicolas, amy de Dieu,
Requerons ton ayde et confort.
LEpremierCRESTIEN
Secours nous icy en ce lieu,
Sainct Nicolas, amy de Dieu.
LA FEMME
Nous ne voulons que son apieu.
Parquoy, en ce tresdur effort,
Sainct Nicolas, amy de Dieu,
Requerons ton ayde et confort.
LE JUIF
La conscience me remort
Et de long temps ay ung remort
Touchant nostre loy de juifrie.
De nulz seigneurs n'avons support.
Crestiens partout ont grant port,
Dont j'ay une griefve resverie.
Leur Vierge Marie,
Mere de Jhesus,
Quant on la deprie,
Monstre grans vertus.
Nostre loy est jus
Du toutjusques au bas.
Et de quoy m'esbahis le plus,
C'est des faictzdesainct Nicolas.
Pour le vray, je ne sçay que dire:
Mon cueur si est tout emply d'ire.
Je n'y voy rime ne raison
De vouloir nostre loi desdire.
Jamais n'y vouldroye contredire:
A moy seroit grant trahison.
Toute ma maison
En est soubtenue;
Parquoy mesprison
Auroye encourue.
Ma foy est ferue
En ung tres fort las;
Mais, quant ma voulenté se mue,
C'est des faictz de sainct Nicolas.
Ce Nicolas si fait merveilles.
De ces miracles m'esmerveilles.
Le grant Dieu me garde d'errer,
Oncques ne vy choses pareilles.
Aux sours il refait les oreilles,
Contrefaictz il fait droit aller,
Aveugles veoir cler,
Parler les muetz,
Tous maulx met au cler.
Qui luy fait regretz,
Autant loings que pres,
Donne ces soulas.
Le plus qui m'esmeut en ces trés,
C'est des faictz de sainct Nicolas.
C'est tout le meilleur
De moins en parler.
Juif auront couleur
De bien me galler;
Mon mal tresaler
Ne ce peult du cas
Qui des juifz m'en feroit aler,
C'est des faictz de sainct Nicolas.
Nonpourtant, je ne lairray pas
Ma marchandise entretenir
Et ma bouticle cy tenir.
Quelque fantasie qui surviengne,
Je tiens la loy des juifz pour mienne
Et maintiendray jusqu'a la fin.
Mathatiel, venez affin
De pencer a ceste bouticle!
Mathatiel!
MATHATIEL,varlet du juifUne Espanicle
Qui seroit ung peu mal du corps,
Quant il y auroit bons accors,
De une fois de rosette,
Pour passer temps a la chosette,
Feront ilz mal?
LE JUIFViendras tu point,
Mathatiel?
MATHATIELTout est a point.
LE JUIF
Venez! Que la fievre quartaine...
MATHATIEL
Bien joyeusement vous promaine!
LE JUIF
Viendras tu?
MATHATIELQue vous plaist il, maistre?
LE JUIF
Viens cy en cest ouvrouer mettre
Tout en point.
MATHATIELOuy, tout a ceste heure.
LE JUIF
Tu y fais bien longue demeure.
Le grant Dieu en qui j'ay fiance,
Se ne faiz autre diligence,
Je te maniray.
MATHATIELC'est tout ung.
LE JUIF
S'il arrivoit aucun
Crestien qui vousist quelque chose,
Il n'y a rien prest.
MATHATIELSans plus de pose,
J'en feray du tout le possible.
Mais en mon cas est impossible
Que je puisse aymer ces crestiens.
LE JUIF
D'iceulx avons beaucoup de biens,
Supposé qu'ilz soyent noz contraires
Et que nous soyons tributaires.
A payer nostre marchandise,
Or, argent, en mainte autre guise
Grandement nous gaignons a eulx.
MATHATIEL
Pour la pratique, suis joyeulx
De faire vostre bon plaisir.
LE JUIF
Metz bien tout a point.
MATHATIELA loysir.
Ne vous souciez point, mon maistre:
Je me sçauray bien entremettre
De ce faire, n'en doubtez point.
LE JUIF
Mathatiel?
MATHATIELTout est en point.
Estes vous sourt, bon gre ma vie?
Ne congnois en nostre juifrie
Si terrible homme que vous estes.
LE JUIF
Tiens toy cy en ces entrefaictes
Que ung cent d'escus ayaconter.
MATHATIEL
Gardez vous de vous mesconter
Et les contez avant deux fois.
LE CRESTIEN
En mon fait je ne me congnois,
Je vois tousjours en languissant.
LA FEMME
Jesus, redempteur tout puissant,
Et sainct Nicolas glorieux
Nous feront en la fin eureux
Senousmettons peine a gaigner.
LE CRESTIEN
J'entends bien qu'il fault besongner
Qui veult vivre, mais le moyen
Pour parvenir d'avoir du bien?
N'est que l'estat de marchandise
Et nous n'avons rien.
LA FEMMEFort je prise
Vostre oppinion, cher amy.
Trouvons quelque homme bien fourny
Qui nous avance ung peu d'argent,
Et nous obligons.
LE CRESTIENDiligent
A cela voulentiers seroye.
Mais c'est forcede)trouver la voye,
Car nous n'avons gaige qui vaille.
LA FEMME
Soyez hardy: vaille que vaille,
On ne vous pourra que escondire.
LE CRESTIEN
A cela je ne sçay que dire.
Du moyen trouver, c'est le fort,
Mais nous seroit grant reconfort
Se nous trouvons personne aulcune
Qui nous prestast quelque pecune
Pour marchandise relever.
LA FEMME
Moyen est, sans plus estriver,
Qu'aler vers ces juifz usuriers,
Car ilz prestent tres voulentiers.
LE CRESTIEN
C'est tres bien dit quant on a gaige.
Mais ou prins?
LA FEMMECest homme dit raige!
Il fault jouer deplacebo
Et les payer du grantcredo,
Assez promettre et rien tenir.
LE CRESTIEN
Et puis, au dernier?
LA FEMMES'enfouyr
Et faire ung vidimus sans queue.
LE CRESTIEN
Esse la le point?
LA FEMMEQuant on jeue,
Au malheureux le vire t on?
LE CRESTIEN
Craintifz n'auront jamais bien.
LA FEMMENon.
LE CRESTIEN
Le tour est fort habille.
LA FEMMETres.
LE CRESTIEN
Il fault estre rusé.
LA FEMMEPres.
LE CRESTIEN
Et rendre en conscience...
LA FEMMEMot.
LE CRESTIEN
Je seroye trop saige...
LA FEMMESot.
LE CRESTIEN
Cela fait ung riche homme.
LA FEMMETrop.
LE CRESTIEN
Et n'y fault rien quë ung hasart.
LA FEMMEA cop
Allons vers ces juifz, je vous prie,
Et comptons nostre cas a coup.
LE CRESTIENA coup
Il fault penser d'avoir la vie.
LE JUIF
Mathatiel!
MATHATIELJe vous supplie,
Parlez ung peu plus bas sans braire.
Que vous plaist il?
LE JUIFIl nous fault traire
Toutessesadversaires monnoyes,
Entens tu?
MATHATIELSe me sont grans joyes,
Je n'ay aultre felicité.
LE CRESTIEN
Dieu vous tienne en prosperité!
LA FEMME
Et preserve d'encombrement!
LE CRESTIEN
En puissance et auctorité
Dieu vous tienne en prosperité!
LA FEMME
En joye de cueur et santé.
LE JUIF
Et vous aussi semblablement.
LE CRESTIEN
Dieu vous tienne en prosperité!
LA FEMME
Et preserve d'encombrement!
MATHATIEL
Despeschez vous hastivement
De dire ce que demandez.
LE JUIF
Le cas a quoy vous pretendez
Et qui vous meut venir vers moy
Declairez tost.
LE CRESTIENSire, en ma foy,
Vous le diray tout a cest heure.
LE JUIF
Sans plus faire longue demeure;
Je suis empesché autre part
Et aussi y vient sus le tard.
Despeschés vous.
LE CRESTIENVers vous venoye
pouremprunter or ou monnoye,
Car je vous jure en verité
Que j'en ay grant necessité
Et telle que je n'en puis plus.
LE JUIF
Ceans soyés les bien venus.
Mais, pour vous dire a brief langage,
Jamais ne preste riens sans gaige.
Selon le gaige que j'auray,
Tres voulentiers vous presteray:
C'est la fin et conclusion.
LE CRESTIEN
Dessoubz une obligation
D'ypoteque de biens et corps,
Nous serés vous misericors?
Car, certes, de gaige n'ay point.
LE JUIF
Sans gaige ne le feray point.
LA FEMME
Se Dieu nous doint bonne santé,
Nous avons bonne volonté
De vous contenter de tous poins.
LE JUIF
Sans gaige ne le feray point.
LE CRESTIEN
Sire, certes, ne doubtez rien;
SeDieu plaist, nous vous pairons bien
A vostre gré.
LE JUIFQuel contrepoint!
Sans gaige ne le feray point.
LA FEMME
A tel monte qu'il vous plaira,
De moys en moys on vous payera
Sansyfaillir.
LE JUIFJe suis en point,
Sans gaige ne le feray point.
LE CRESTIEN
Gaige n'ay que sainct Nicolas,
Que vous bailleray, en ce cas,
Par serment fait sur son hostel.
LE JUIF
Je prendrai bien ung gaige tel.
Sainct Nicolas est mon amy
Et me firay tres bien en luy.
Mais je voy les crestiens parjures
A vostre Jesus faire injures
En le maulgreant, despitant.
Parquoy, je ne m'y fie pas tant.
Je vous dy la cause pour quoy:
Car n'y a loyaulté ne foy.
Plusieurs crestiens voy jurer
Leur Dieu, mais aussi parjurer
Et n'en ont vergongne ne honte,
Par faulceté qui les surmonte.
Se ung juif parjure estoit trouvé,
De nous il seroit reprouvé
Et pugny sans misericorde.
LE CRESTIEN
Noussecourrez vous?
LE JUIFJe l'acorde
Et par le moyen qu'en ce cas,
Dessus l'hostel sainct Nycolas
Jurerés loyaulment me rendre
Mon argent.
LE CRESTIENSans nul mal entendre,
En ma foy je le jureré.
LE JUIF
Par ce point je vous presteray
Jusqu'a cent escus voulentiers.
LE CRESTIEN
Loyaulment comme voz rentiers
Vous contenterons.
LE JUIFC'est bien dit.
Mais, premier, sans nul contredit
Et sans faire aucune demeure,
Venez jurer tout a cest heure
Dessus l'hostel sainct Nycolas
De me le rendre.
LE CRESTIENSur ce pas;
Du faire ne fois nul reffus.
Mais, la foy que doy a Jhesus,
A sa mere, a sainct Nicolas,
Au terme je ne fauldray pas;
Soyés aseur, je vous prometz.
LE JUIFAllons a l'eglise.
LE CRESTIENJamais
Je ne vouldroye estre parjure.
Mais allons affin que j'en jure
Et qu'en soyé plus asseuré.
LE JUIFen allant
Tout aussi tost qu'avez juré,
Je vous bailleray cent escus.
LE CRESTIEN
Allons tost et n'arrestons plus;
J'aperçoy la l'eglise ouverte.
MATHATIEL
Jamais ne se rendra sans perte.
Le grant Dieu, mon maistre est bien fol,
Il en est sanglé jusqu'au col.
Parjurer les voy tous les jours.
Il a mys ses yeulx a rebours,
Il n'y voit goutte, le bon homme.
En entrant a l'eglise.LE PRESTRE
Que demandez,beau sire?
LE JUIF
En somme,
Je vous diray en brief le cas.
Dessus l'hostel sainct Nicolas,
Ce crestien amaine jurer
De bien loyaulment me payer
Cent escus que luy presteray;
Sur sa foy les luy bailleray
En ce lieu, en vostre presence.
LE PRESTRE
Luy prestez vous en conscience?
Vous vous fiez donc bien a luy.
LE JUIF
Sainct Nicolas est mon amy
Et ay en luy tres grant fiance
Et luy preste en son asseurance.
Mais je vueil avoir son serment
En celluy lieu.
LE CRESTIEN
Par mon serment,
Je vous prometz cy en ce lieu,
Par autant que je tiens de Dieu
Et du benoist sainct Nicolas,
De vous les rendre.
LE PRESTRENe fault pas
Soy parjurer, mon bel amy.
LE JUIF
De cela m'en raporte a luy.
Vela cent escus queje) vous livre.
Dont vous promectez d'entresuivre
Le serment que vous avez fait
De me les rendre en pur effect
Au terme que m'avez promis?
LE CRESTIEN
Ainsi le jure.
LE JUIFTost soient mis
Dedans vostre bource par compte
Et, se vous y trouvez mesconte,
Revenez vers moy.
LE CRESTIENGrant mercis.
Jusques au rendre!
LE JUIFMe suis mis
En la main de sainct Nicolas.
LE CRESTIEN
Seurement ne vous fauldray pas
Et n'en doubtés aucunement,
Ou je puisse eternellement
Estre dampné a tous les dyables.
LE PRESTRE
Telz sermens si ne sont pas fables.
Gardez bien de vous parjurer.
LE JUIF
Ce souffit l'avoir veu jurer;
Sainct Nicolas m'en respondra.
Adieu.
LE CRESTIENDe bref si nous fauldra
Veoir l'ung l'autre plus a loysir.
Adieu.
Icy s'en va.LE JUIFAdieu.
LE CRESTIENTres grant plaisir
M'avez fait. Dieu si vous le rende!
MATHATIEL
Mon maistre a payé son offrande:
Je l'apperçoy ou il revient.
Quant de ses escus me souvient,
Je ne me puis tenir de rire.
LE JUIFen s'en revenant
Il ne sçauroit que contredire
Qu'au terme il ne face payement.
Et quant il se vouldroit desdire,
Il faulceroit ung grant serment.
LE CRESTIEN
Je suis maintenant seurement:
Se juif si s'en va belle tire.
Pour ungnegofait seullement,
Il ne sçauroit que contredire.
LE JUIF
Sainct Nicolas est mon amy,
Il ne me lairroit point tromper.
Se ce crestien m'est ennemy,
Il le pourroit bien escloper.
LE CRESTIEN
L'ai gepasbien sceu envelopper?
Oncques mieulx faire je ne vy.
Veu que je l'ay sceu atraper,
Sainct Nicolas est mon amy.
LE JUIF
Ou es tu, dy?
MATHATIELJe suis icy
Ou je vous attens de pied quoy.
LE JUIF
Qui m'a demandé?
MATHATIELQuant a moy,
Certes, je n'en sçay rien, mon maistre.
LE CRESTIEN
Qui est ceans?
LA FEMMEN'y sçay que mettre,
Car il n'y a ne pain ne paste.
LE CRESTIEN
Viens tost a moy.
LA FEMMEY a il haste?
Comment av'ous bien besongné?
LE CRESTIEN
Le juif ay si bien blasonné
Et attiray tant en mes las,
Au moyen de sainct Nicolas,
Qu'il m'a presté cent escus d'or.
LA FEMME
Cent escus!
LE CRESTIENVoyez.
LA FEMMEQuel tresor!
C'est bien besongné, par mon ame!
LE CRESTIEN
G'i ai bien joué de ma dame,
Engagé tripes et boyaulx
Par simple serment.
LA FEMMEQuelz joyaulx!
Helas, mais qui pourroit mieux faire?
LE CRESTIEN
Il nous fault nostre estat refaire
Et marchander comme devant.
LA FEMME
Et se ce juif vient nous grevant?
LE CRESTIEN
Ungnegone coustera gueres.
LA FEMME
Aussi bien feray les manieres
Que la femme de Pathelin.
Mais vous n'estes point assez fin
Pour proprement patheliner.
LE CRESTIEN
Oncques Pathelin affiner
Ne peult son drappier si a point
Que l'affineray, car a point
Ay son or par pathelinaige.
LA FEMME
Sa, sa, sa, pensons du mesnage
Et faisons voller ce tresor!
LE CRESTIEN
Il ne m'a baillé que fin or
Envieilz escus du temps passé.
LA FEMME
Bien luy sera recompensé.
S'i vient a point, vaille que vaille.
Il est temps que n'en le detaille
Pour ung peu nous remettre sus.
LE CRESTIEN
A cest argent ne pensons plus
Senon proprement l'employer.
LA FEMME
Se ne luy voulez renvoyer,
Despeschons de le mettre en euvre
Affin que le usure on recueuvre
Pour le payer comme sçavez.
LE CRESTIEN
Quel conscience vous avez!
LA FEMME
C'est raison s'i prouffite bien.
LE CRESTIEN
Et se non?
LA FEMMECertes, ung beau rien,
C'est le payement qu'il en aura.
LE CRESTIEN
Se Dieu plaist, il nous aydera.
Fortune n'est pas toujours une.
LE PREMIERSERGENT
Puisqu'il vient ung peu sur la brusne,
Il est temps d'aller a l'escart.
LE .II. SERGENT
Allons men happer quelque prune
Puisqu'il vient ung peu sur la brune.
LE .I. SERGENT
Se Fortune m'est opportune,
Pas n'y fauldray.
LE .II. SERGENTTropest fetard.
Puisqu'il vient ung peu sur la brune,
Il est temps d'aller a l'escart.
LE .I. SERGENT
Tu en as eu hier bien ta part.
LE SECOND SERGENT
Et ce fut, Dieu mercy, et toy;
Je tins bon pied.
LE .I. SERGENTQuant est a moy,
Je suis franc.
LE .II. SERGENTDroit poisson d'avril,
Tu evitez bien le peril
Pour jouer de l'eschapatoire.
LE .I. SERGENT
En plusieurs lieux il est memoire
De moy.
LE .II. SERGENTTu parles tres bien,
Aussi es tu homme de bien;
Pas ne vueil dire le contraire.
LE .I. SERGENT
Se n'est pas mal faict de complaire
Qui peult.
LE SECOND SERGENTFranc comme lorïer,
Qui vous vouldroit injurïer,
Sainct Jacques, il auroitbientort.
LE .I. SERGENT
Pour bien adjourner d'ung accord
Et faire accorder les parties,
N'est que moy.
LE .II. SERGENTMais aux departies,
Tes adjournemens faiz sans verge.
LE .I. SERGENT
Esse mal fait?
LE .II. SERGENTComme conscierge,
Ha, nenny, par la belle dame!
LE .I. SERGENT
Emprés moy n'est pas...
LE .II. SERGENTUne femme,
Mais tu sers bien de chamberiere.
LE .I. SERGENT
Je faictz tres bien.
LE .II. SERGENTBonne maniere,
Tellement que chascun le voit.
LE PREMIER
Je suis bien content que ainsi soit;
Tu n'en parles que par envie.
LE .II. SERGENT
Si tous vivans estoyent en vie,
Il y auroit grant presse au monde.
Il n'y a sergens en la ronde
Plus malheureux, brief, que nous sommes.
Allons gaigner.
LE .I. SERGENTEntre les hommes
Nous sommes malheureux tous deux;
Mais, quant a moy, je suis piteux
En mon office.
LE .II. SERGENTDieu le scet.
LE .I. SERGENT
Mortbieu, si suis.
LE .II. SERGENTTres fort secret;
Aussi, n'y sçauroye contredire.
LE .I. SERGENT
Sangbieu, il seroit bien discret
Qui de nous deux prendroit le pire.
 S. NICOLAS
En ce trosnë et souverain empire,
Par trinité essence tres unie,
Dieu eternel ou tout mon voloir tire
Pour atirer ta grant grace infinie,
Je te magnifie
Et te glorifie,
Glorifiant ta bonté et clemence,
Je te remercie
Et te regraci
Du merite, d'autant comme ay puissance.
DIEU
Ta puissance
Est en grace
Excellence
D'efficace.
Toute place
Ou n'on fera de toy regnom,
Des miracles exaulceray le nom.
NOSTRE DAME
Le nom est plaisant,
Digne de memoire.
Dont, mon cher enfant,
Sois luy meritoire.
Ton hault nom de gloire
De une grace consolative
Entretiens par prerogative.
DIEU
Prerogatif est et sera
Envers ceulx qui le requerront.
NOSTRE DAME
Le hault trosne glorifira;
Pecheurs par luy pardon auront.
 S. NICOLAS
Vostre sainct nom glorifiront.
NOSTRE DAME
Mon cher filz tous exaulcera
Qui de toy memoire feront.
DIEU
Prerogatif est et sera
Envers ceulx qui le requerront.
NOSTRE DAME
Voz anges ung dicté diront
En vous donnant gloire et louenge.
DIEU
En ce trosne il n'y a ange
Qui ne chante joyeusement.
Sus, Gabriel, diligemment!
Raphael, faictes tous devoir!
GABRIEL
Nous le ferons de bon vouloir,
Souverain Dieu, a ton bon gré.
RAPHAEL
Nous chanterons ungsilete.
GABRIEL
Esprouvons cy nostre sçavoir.
Icy chantent.SATHAN
Dyables de l'infernal manoir,
Noirs, hideux et abhominables,
Ne soyez point en nonchaloir.
Venez moy estresecourables.
Saillez, diables
En ce lieu,
Devorables
Comme feu.
Vostre apieu
M'est a ceste heure necessaire.
Saillez, ne me laissés plus braire.
J'ay ouÿ voix armonieuse
Qui est descendue des cieulx,
Une feste si tresjoyeuse
Que j'en suis mati et paoureux.
Affin quesoient mieulx
Garny de bon heure,
Faictes cris hideux.
Que nul ne demeure
Que ne me sequeure.
Saillés atousgrans griffes de fer
De ce puis infernal d'Enfer.
Je ne sçay que dire,
Je ne sçay que faire.
Brief, je creve d'ire.
Je ne me puis taire,
Rien ne me peult plaire,
Je suis sans soulas.
Tout mon entreprinse retraire
Fait ce faulx mastin Nicolas.
LE JUIF
Mathatiel!
MATHATIELJe suis tout las
De regarder cy les passans.
LE JUIF
Vient il riens?
MATHATIELJ'employe mes cinq sens
De faire du tout le possible,
Mais il est a vous impossible
D'estre payé de voz debteurs.
LE JUIF
Comment cela?
MATHATIELDe ces trompeurs
Crestiens a qui les cent escus
Prestates.
LE JUIFNe m'en souvenoit plus.
Mais, pour bien penser sur ce cas,
Me semble que sainct Nicolas
Je prins pour gaige.
MATHATIELQuel folie!
Seurement, je vous certifie
Et de vray qu'il'ont oublié.
LE JUIF
Comment dea, n'ont il rien payé
Au terme?
MATHATIELUne seulle maille.
LE JUIF
S'i fault qu'en ce cas les assaille,
Ilz ne l'auront pas d'avantaige.
MATHATIEL
Vous leur avez presté sans gaige;
Glosez ung petit sur ce cas.
LE JUIF
En la foy de sainct Nicolas
Je l'ay fait, et non aultrement,
Et si croy tout asseurement
Que sainct Nicolas m'aidera.
MATHATIEL
Je ne sçay, moy, quant ce sera,
Mais il n'est pas prest.
LE JUIFA ceste heure,
Sans plus faire longue demeure,
G'iray vers luy le demander.
MATHATIEL
Vous le pourrés bien demander
S'i veult user de pathelin.
LE JUIF
Sainct Nicolas est mon affin
Et auquel ay tres grant fiance,
Et l'ay fait en son asseurance.
S'i me fault, ne luy fauldray pas.
MATHATIEL
Soyés seur que sainct Nicolas
Vous aydera de ses miracles
Et en verrés si beaux sinacles
Que jamais n'en verrés denier.
LE JUIF
Il m'y convient remedier;
Je vois vers luy sans plus atendre.
MATHATIEL
Je vous pourray icy attendre,
Vous en reviendreztoutde belle heure.
SATHAN
Longuement en vain je labeure
Sans trouver sentier ne moyen
D'atirer quelque faulx crestien
Pour tresbucher dedans mes las.
Mais, en despit de Nicolas,
Ung crestien si bien tempteray
Et par moyens tant je feray
Qu'i fera ung tour de ma main.
Sainct Nicolas est trop humain
A tous payens, juifz et crestiens.
En ses faitz je n'y entens riens.
Mais, soit ou d'estoc ou de taille,
Je feray a tel paillardaille
Des griefz tant qu'ilz tresbucheront
Et qu'en la fin dampnéz seront.
Venez, dyables, m'aÿder
A mon entreprinse
Pour remedier.
En telle maniere mise,
Nostre marchandise
Se pourra bien perdre.
Saillez, venez en ceste place,
Que le feu d'Enfer vous puist ardre!
LE JUIF
Sa, ce crestien ne peult ardre,
Soit par justice ou aultrement,
Je luy monstreray plainement
Se se debvra mocquer de moy.
Je l'apperçoy la.
LE CRESTIENSur ma foy,
Vela le juif qui vient vers ça.
Le terme est passé.
LA FEMMEA cela,
Se vous usez de mon conseil,
Contenté sera a mon vueil.
Laissez moy faire, je vous prie.
LE JUIF
Hola!
LA FEMMEQuella?
LE JUIFJe vous supplye
Que je parle a vostre mary.
LA FEMME
Jamais ne le voy si marry
Sinon quant je parle a vous,juifz.
Ne dictes mot.
LE JUIFComment?
LA FEMMEA l'huis
Ne me tenez point de langaige.
LE JUIF
Je luy presté argent sans gaige;
Il fault que je soye payé.
LA FEMME
Vous mocquez vous?
LE JUIFJe luy baillié
Cent escus en or tout content.
LA FEMME
En vostre parler rien n'entent.
Bien sçay qu'il n'a denier ne maille
Ne marchandise qui le vaille.
Tel nous voyez, tel nous prenez.
LE JUIF
Que je parle a luy!
LA FEMMEOuy, assez,
Tout au long a vostre plaisir,
Mais que le trouvons a loysir.
Le povre homme gaigne sa vie
A grant peine.
LE JUIFQuel resverie!
De moy il a eu cent escus
Tout en or.
LA FEMMEAy, n'en parlez plus.
Cent escus? Effacez ces motz
Et pensez parler a propos.
Oncques n'eusmes vaillant cent mailles.
LE CRESTIEN
Fault il parler a ces chiennailles?
LA FEMME
Dea, pardonnez moy, s'il vous plaist.
LE CRESTIEN
Leur compaignie si me desplaist.
Faictes les vuider!
LA FEMMESus, sus, sus!
LE JUIF
Que deviendront mes cent escus
Que vous ay prestéz en fin or?
LE CRESTIEN
Cent escus?
LA FEMMEC'est ung grant tresor
Pourpresterqui n'auroit bon gaige.
LE JUIF
Me pairés vous?
LE CRESTIENVostre langaige
Ne peult de moy estre entendu.
Se je devoye estre pendu,
A bien grant peine fineroye
Autant en or comme en monnoye,
Ung grant blanc.
LE JUIFHa, mauldit crestien,
Mon vallet me le disoit bien
Que crestiens estoyent parjures.
LA FEMME
Ne me usez point ceans d'injures
Et venez en vostre bon sens.
Cent escus? Oncques si puissans
Ne furent trestous noz amys,
Quant tout le leur ilz auroyent mis
En vente.
LE JUIFTant vous estesfermes !
LE CRESTIEN
Se vous ne me usez d'autre terme,
Je vous feray bien adviser
Le pelle.
LE JUIFVueillez raviser
Ung petit vostre conscience.
LE CRESTIEN
Je perdray icy pacience
Saillez dehors, villain infame,
Ou, par la glorieuse Dame,
Du corps brief je vous courceray.
LE JUIF
Tout droit a la justice iray
Et en auray vostre serment.En s'en allant
Je congnois bien evidemment
Que crestiens si sont parjures.
Sainct Nicolas de ces injures
Me vengera, quoy qu'il attende,
Et si en payera grosse amende
En justice, ou je fauldray.
SATHAN
Sur ce cas te conseilleray.
De les rendre seroit folie,
Grandement en auras ta vie.
Et se tu mens aucunement,
Tu feras en ton testament
Le rendre par tes heritiers.
Retiens bien, entens ces sentiers,
Car personne si ne le scet.
LE CRESTIEN
A jeudy il en aura sept!
Reputé seroye bien fol,
On me devroit a ung licol
Pendre et estrangler au gibet.
LA FEMME
Il est servy d'ung quolibet.
Entretenons tousjours ce train
Et luy faisons renger son frain
Par ung serment ne plus ne moins.
LE CRESTIEN
Il nous fault maintenir cespoings 
Et bien garder de varier.
Il n'y pourra contrarier.
Nul ne le scet que luy et moy
J'ay prins cent escus sur ma foy:
Je n'en lairray ja a courir.
LE JUIF
Le chrestien si me fait mourir
De me regnier mon argent.
Se rencontrer peulx ung sergent,
Son serment auray en justice.
LE .I. SERGENT
Ce n'est rien que de nostre office.
LE SECOND SERGENT
On n'a plus que faire de nous.
LE .I. SERGENT
Veu que plus n'y a d'excercice,
Ce n'est rien que de nostre office.
LE .II. SERGENT
Si avons nous assez malice
Pour l'exercer.
LE .I. SERGENTChassons aux loups!
Ce n'est rien que de nostre office.
LE .II. SERGENT
On n'a plus que faire de nous.
LE JUIF
Le grant Dieu vous gard de courroux
Et vous tienne en prosperité!
LE .I. SERGENT
Que dit le cueur?
LE JUIFNecessité
Eusse de trouver ung sergent
Qui fust a mon cas diligent
Pour adjourner a ma requeste
Ung crestien.
LE SECOND SERGENTOncques entelle feste
Ne fut que venir en noz mains;
Nous vous ferons le cas pour moins
Que ung autre et le vous ferons bien.
LE JUIF
Je vous supply, n'espargnez rien:
Payés serez a vostre dit.
LE .I. SERGENT
Nous le ferons sans contredit,
Ne vous souciez nullement.
A ceste heure presentement,
Monstrez nous le lieu ou demeure.
LE JUIFIcy s'en va avec eulx.
Avec vous iray a ceste heure.
Ha, brief, je le rendray confus
Et me rendra mes cent escus
Que luy ay foncéz.
LE .II. SERGENTIl n'est tel.
Monstrez nous ou est son hostel
Et nous le ferons bien camus.
LE JUIF
A sa requeste, cent escus
Luy presté, et me les renye.
Parquoy, messeigneurs, je vous prye
Que faciez tant que me les rende.
LE .I. SERGENT
Contre luy ferez la demande
En justice.
LE JUIFQuel faulx crestien!
Le vela, le voyez vous bien,
Emprés sa femme. Vistement
Adjournez lay presentement
Et qu'i se compare en personne.
LE .II. SERGENT
S'i se parjure?
LE JUIFLes y donne;
Aussi bien seroyent ilz perdus.
Nonpourtant me seront rendus
Ou sainct Nicolas me fauldra.
LE .II. SERGENT
Seurement il les vous rendra,
Si peu ne sçaura sejourner.
LE SECOND SERGENT
Voysin, je vous viens adjourner
A la requeste de ce juif,
Pour ouyr de luy son motif,
Devant le prevost a cest heure.
LE CRESTIEN
Le povre homme en vain si labeure;
Je sçay bien toute sa demande.
LE .I. SERGENT
Venez y sur peine d'amende,
A ceste heure hastivement.
LA FEMME
Il est bien loing de son payement.
C'est ung povre sot radoté,
Qui de tous pointzestrassotté
Est proprement ne scet qu'i quiert.
LE .II. SERGENT
Icy s'en vont et le crestien demeure ung peu en arriere.
Puisque la justice requiert,
C'est raison que n'en la sequeure.
Venez y tost.
LE CRESTIENTout a ceste heure;
Par moy n'y aura point deffault.
LA FEMME
Avoir bonne bouche vous fault
Et estre seur.
LE CRESTIENComme ung pilier.
LA FEMME
Gardez bien de vous ortier;
Nous serions perdus.
LE CRESTIENN'ayez garde;
Prenez que nous ayons en garde
Les cent escus.
LE .I. SERGENTSça, venez tost.
LE CRESTIEN
Mais que me fera le prevost?
LE .I. SERGENT
Il ne vous fera que justice.
LE CRESTIEN
Se bien exerce son office,
Il ne me fera que raison.
LE .I. SERGENT
Arrivéz sommes de saison
Au pletz; voy le prevost assis.
LE JUIF
Je suis en mon cueur tout transis
De ce chrestien mauldit parjure.
Que feray je s'i se parjure?
Mes cent escus seront perdus.
L'ADVOCAT
Vecy gens venir esperdus;
De nouveau y a quelque chose.
LE GREFFIER
La journee si est toute close.
Qui veult rien dire si s'avance!
LE .I. SERGENT
Adjourné avons en presence,
Sire prevost, ce chrestien cy.
LE PREVOST
A quel requeste?
LE .I. SERGENTDe cestuy
Juif quiicy est en personne.
LE PREVOST
Faictes paix, que nul mot ne sonne.
Proposez icy vostre cas.
LE JUIF
Je ne vueil cy nulz advocatz
Que moy seul pour tout mon conseil,
Car oncques ne vy cas pareil.
S'i vous plaist, je le compteray.
Sire prevost, il est bien vray,
Cest homme estant en povreté
Et en grande necessité,
Vint vers moy et, par ces abus,
Luy prestay jusqu'a cent escus
Et, pour bien entendre le cas,
Dessus l'autel sainct Nicolas,
Jura loyaulment me les rendre.
Maintenant il se veult deffendre
Et me dit qu'il ne sçait que c'est.
Par sainct Nicolas, je feuz prest
De luy prester sus son serment!
Vers vous je viens en jugement
Pour en avoir droit et justice.
LE PREVOST
Croyez que, selon mon office,
En raison feray le possible.
LE CRESTIEN
Monseigneur, il est impossible
Qu'i ce feust si fié en moy
Que m'avoir baillé sur ma foy
Cent escus.
LE PREVOSTVous voyés qu'il dit?
LE JUIF
Sans plus faire de contredit,
Viengne a l'autel sainct Nicolas
Et qu'il en jure sur ce cas.
Je le croiré par son serment.
LE CRESTIEN
Jurer si tres hastivement?
Je demandë ains le conseil.
L'ADVOCAT
On ne peut pas juger a l'oeil.
Apointés a deliberer.
LE JUIF
Je propose qu'il doit jurer
De ceste heure.
LE CRESTIENPas ne suis prest.
L'ADVOCAT
Monseigneur, vous voyez que c'est.
Il fault les delais de la court.
LE JUIF
Je ne demande que le court
Affin que j'en soye a delivre.
L'ADVOCAT
Monseigneur, il s'en pourroit suyvre
Ung trop grant inconvenient.
LE JUIF
Cent escus n'est pas ung nÿant.
On va bien pour moins a l'offrande.
L'ADVOCAT
Pour luy respondre a sa demande,
A huytaine?
LE JUIFJe m'y oppose,
Car je ne demande autre chose
Que son serment.
LE JUGENe dit pas mal.
Ou il est larron ou loyal,
Au serment on voit le preudhomme.
LE JUIF
Cent escus luy baillé en somme,
En fin or, ne, par le grant Dieu,
Je vous monstreray bien le lieu:
Mon varlet si estoit present.
LE JUGE
Vous en jurerés en present
Sans en faire cyplus deplait?
LE CRESTIEN
Qu'i voise querir son varlet!
Je tiens qu'il dira le contraire.
LE JUIF
J'en suis content.
LE CRESTIENTendis, a faire
Ay en mon hostel ung petit.
Je reviendray sans contredit
Tout aussi tost comme il fera.
LE JUGE
L'apointement tel cy sera:
Pour demain vousvousen yrés
En vostre hostel, mais reviendrés
Aprés disner cy en ce lieu
LE JUIF
J'en suis content, par le grant Dieu.
Enregistrés l'apointement.
LE GREFFIER
Sa, argent tout premierement!
LE CRESTIEN
Vous serés tousjours bien payé.
LE GREFFIER
Baillés arres, puis parpayé
Sera a vostre bon loisir.
LE JUIF
Tenez, mais ce m'est desplaisir
D'avoir presté etpuisdespendre
Pour le pourchasser.
LE GREFFIERIl fault prendre
De toutes mains, ou aultrement
La pratique totallement
Viendroit en ces declinaisons.
LE JUGE
Allés vous en en voz maisons
Et revenés comme il est dit.
LE CRESTIEN
Point n'y aura de contredit.
LE JUIF
Non pas a moy, soyez en seur.
SATHAN
Du cas suis maintenant asseur,
Si bien je l'ay entretenu.
Oncques ne fus si bien venu
A Lucifer que je seray.
Car tous deux les emporteray
En Enfer sans point de respit,
Et pourchasseray, en despit
De Nicolas, mon ennemy,
D'en faire quelque bon amy
Dedans la grant salle infernalle.
Ma raison totalle
Est plus principalle,
C'est de les grever,
Car leur face palle
Pourchasseray malle.
Pour les agraver,
Fainctes eslever
Et me preserver,
Monstres, espouentables faces,
Pour vous abruver,
Venez approuver
Icy voz tirannicques traces!
LE JUIF
Mathatiel!
MATHATIELVieilles grimaces!
LE JUIF
Il y a bien cause pourquoy:
Le crestien jure sur sa foy
Qu'oncques je ne luy prestay rien!
MATHATIEL
Maistre, je le vous disoye bien.
LE JUIF
N'as tu pas bonne souvenance
Que je luy prestay a fïance
Cent escus?
MATHATIELPour vous ilz sont fris.
LE JUIF
Je l'ay fait convenir.
MATHATIELEt puis?
LE JUIF
Comme beau meurtre le renie.
Bien enragé est qui se fie
En ces crestiens ne qu'a ung chien.
MATHATIEL
Maistre, je vous ledisoyes bien.
LE JUIF
Appointé il est que viendras
En justicë et qu'en diras
La verité ainsi qu'il est.
MATHATIEL
De ce faire je suis tout prest,
Mais fol il seroit de le rendre.
LA FEMME
Estes vous venu?
LE CRESTIENMe deffendre
Il me convient d'aultre malice.
Apointé il est en justice
Que sur ce cas je jureray.
LA FEMME
Qu'est il de faire?
LE CRESTIENJe mettray
En ung creux baston tout son or.
LA FEMME
Voulez vous perdre ce tresor?
Croyez moi, vous n'en ferés rien.
LE CRESTIEN
Ne te chaille, je jourray bien:
En ce creux baston le mettray
Et tres proprement l'enclorray.
LA FEMME
Puis aprés?
LE CRESTIENLe feray tenir
Au juif. Lors pourray maintenir
Et jurer tout certainement
Quejeluy ay entierement
Son or rendu.
LA FEMME
Que c'est bien dit!
LE CRESTIEN
Par ce point aurons ungrespit 
Et tout son or nous demourra.
LA FEMME
Caultement aller y fauldra;
Aultrement nous sommes destruis.
LE CRESTIEN
Il sera payé, se je puis,
Tout sec et son or sera nostre.
Vecy ung baston qui est propre
Pour le cas, et y servira.
LA FEMMEAu dernier, mal nous en yra
S'il n'est faict bien secrettement.
LE CRESTIEN
Secret? Crois le sëurement.
Les cent escus mettray icy
Et n'en aura aultre mercy.
Aussi, le juif est riche assés.
LA FEMME
Faictes luy proprement.
LE CRESTIENPensés,
Car en cela gist nostre fait!
Le baston y est aussi fait
Qu'i seroit possible de faire.
LA FEMME
Se vous pouez le cas parfaire,
Vous jourrez mieulx que maistre Mouche.
LE CRESTIEN
Vela ces cent escus en couche.
Je m'en revois en m'ajournee.
LE JUIF
L'heure avons par trop sejournee;
Le juge nous ferons atendre.
MATHATIEL
On dit qu'il fault ou pendre ou rendre.
Je ne sçay lequel ce sera,
Mais le juge en appointera,
Moyenbeati garniti.
LE JUIF
Qu'est ce que tu dis?
MATHATIELJe vous dy
Que vous avés tres bonne cause.
Il n'y a de cas que une clause:
Que vous l'avez presté sans gaige.
LE JUIF
Ne m'en parlez plus.
MATHATIELNon feray je.
Allons, maistre, ou il vous plaira.
SATHAN
Se je puis, se parjurera
Et le tempteray si tres bien
Qu'en la finilse rendra mien.
Je ne crains que sainct Nicolas,
Car la matiere est en ces las.
Mais si fort le tempesteray
Et vivement le presseray
Qu'il sera mien, quoy qu'il attende.
A Lucifer payera l'amende,
Veu le train que je voy qu'il tient.
LE PREVOST
Comment, dea, quant il m'en souvient,
Ce juif si n'est point revenu
Ne son homme! Mal advenu
Leur sera s'i faillent au jour.
L'ADVOCAT
Ilz ne feront gueres sejour;
Vous les verrés tout a cest heure.
LE GREFFIER
Si font ilz bien longue demeure;
Il aproche ja sus le tart.
LE JUIF
J'ay esté un peu trop fetart;
J'aperçoy le prevost au lieu.
Vous, sire prevost, le grant Dieu
Si vous tienne en joye et santé.
LE PREVOST
Avez vous esté contenté?
LE JUIF
Ouÿ, de ungnegoa grant queue
En justice je vous en veue.
Vecy mon varlet en presence
Devant lequel ceste finance
Luy presté, par bonne equité,
En sa grande necessité.
LE PREVOST
Est il vray?
MATHATIELOuÿ, seurement.
Cent escus d'or sur son serment
Luy a prestés sans aultre gaige.
L'ADVOCAT
Audi partem.Vous dictes raige!
Vous sçavés bien que la partie
Du tout en tout si vous le nie.
Attendés ung peu.
LE CRESTIENSire juge,
Que nul de sa cause ne juge,
Car je luy nie tout en effect.
LE PREVOST
Vous en jurerez sur ce fait.
Allons tost, sans plus de debas,
Dessus l'autel sainct Nicolas,
Selon l'apointement donné.Icy s'en vont a l'autel sainct Nicolas.
L'ADVOCAT
C'est trop longuement sermonné,
Puisqu'il en croit par son serment.
Despeschons nous legierement;
Allons vistement a l'eglise.
LE JUIF
O sainct Nicolas, ta franchise
Ci soit mise
Et monstree la foy promise
Ainsi qu'en toy ay eu fiance!
Tes miracles font demonstrance,
Sans doubtance.
Quecilqui ont en toy fiance,
Recevront ta grace promise.
O sainct Nicolas, ta franchise
[ si soit mise
Et monstree la foy promise
Ainsi qu'en toy ay eu fiance! ]
LE CRESTIEN
Sa franchise vueil maintenir.
Dont, je vous pry, vueillez tenir
Mon baston ung peu, s'i vous plaist.
LE JUIF
Le tenir point ne me desplaist;
J'en suis content, baillez le moy,
Car il me tarde que la foy
Des chrestiens aye aprouvee.
LE PREVOST
Allons tost!
LE .I. SERGENTElle sera prouvee
A ceste heure, vaille que vaille.
LE .II. SERGENT
Sans y gaigner denier ne maille,
Nous sommes cy bien longuement.
LE JUIF
Entrons trestous assembleement
Dedans l'eglise.
LE PREVOSTSus l'autel
Sainct Nicolas ferezitel 
Serment ainsi qu'il est de faire.
LE CRESTIEN
Point je n'alegue le contraire.
LE PRESTRE
Dea, seigneur, il me souvient bien
De ce juif et ce crestien;
Dessus l'autel sainct Nicolas
Vindrent tous deux.
LE JUIFC'est pour le cas.
Il me regnie mes cent escus
Que je luy presté.
LE PRESTREEt non plus?
Mon amy, ce n'est pas bien fait.
LE CRESTIEN
Les y ay rendus en effect.
LE JUIF
Rendus?
LE CRESTIENVoire en ma conscience.
LE JUIF
Je perdroye icy pacience.
LE CRESTIEN
Par le vray Dieu en qui je croy,
La crestienté et la loy
Que j'ay receu comme crestien,
Je ne cuide avoir rien du sien
Que tout je ne luy aye rendu.
MATHATIEL
Mon maistre, vous avez perdu.
Congnoissez maintenant le cas.
LE JUIF
A, glorieux sainct Nicolas,
Souffriras tu qu'il se parjure?
LE CRESTIEN
Par sainct Nicolasje le lure
Dont vecy saplaisante ymage,
Que s'il m'a rien presté sans gaige,
Je l'en ay tres bien contenté.
LE JUIF
Fy, fy de la crestïenté!
Tenez vous ainsi verité?
Crestien remply de faulceté,
T'es tu parjuré en ce cas?
Je sçay bien que sainct Nicolas
Impugny ne te lairra pas.
Quoiqu'il tarde, pugny seras.
Mais, congneu ta perversité,
Fy, fy de la crestienté!
MATHATIEL
Franchement, il c'est acquité;
Il s'en peult aller franchement.
LE CRESTIEN
Tout franc, m'en yray voyrement.
Les despens payrés de justice.
Adieu, seigneurs.
LE JUIFTa grant malice,
A la fin, si te decepvra.
LE CRESTIEN
Ou est mon baston?
LE JUIFLe vela,
Mauldit parjure que tu es.
LE CRESTIEN
Faictes luy payer tous les frais
Et que noz journees soyent tauxees.
Adieu, seigneurs.
LE PREVOSTRecompensees
Te seront, n'en fay nulle doubte.
Payez les despens, somme toute,
Qui ont esté faictz en la cause.
LE JUIFIcy fait maniere de bailler argent a ceulx de la justice.
Cecy plus de douleur me cause
Que la cause du principal.
LE CHARTIER
Hure, ho, dea, que tu vas mal!
Va avant, vache, malle rosse!
LE CRESTIEN
Mon fait est bien.
LE JUIFFaulx desloyal!
LE CHARTIER
Hure, ho, dea, que tu vas mal!
SATHAN
Le crestien, en propos final,
Si sera mien.
LE CHARTIERGarde la fosse!
Hure, ho, dea, que tu vas mal!
Va, avant, vache, malle rosse!
Ceste charge cy m'est trop grosse
Et me donne beaucoup de peine.
LE CRESTIEN
Oncques ne fus de la sepmaine
Sy endormy comme je suis.
Qu'est cecy? Nullement ne puis
Me porter. Je ne sçay que c'est.
Dormir me convient sans arrest.
Icy endroit me coucheray
Et ung peu me reposeray,
Car je suis fort prins de sommeil.
 S. NICOLAS
Dieu eternel, trois en ung vueil
Une voulenté par essence
Qui en divine prescience
Congnois les cueurs et les couraiges,
Tu vois de Sathan les oultrages
Qu'il a pourchassés contre moy
Pour cuider destruire la loy.
Le povre juif a eu fiance
En moy et parfaicte creance,
Et Sathan, pour me faire injure,
A rendu le crestien parjure.
Te plaise d'y remedier
Et tellement le juif ayder
Qu'il ait le royaulme des cieulx!
DIEU
Nicolas, ton amy glorieux
Sera exaulcé pour le cas.
L'injure ne demoura pas
Que, par la justice divine,
N'en soit monstré evident signe
A ta glorification.
 S. NICOLAS
Preserve de damnation
Le juif et le povre crestien.
DIEU
Par divine punition,
Le juif si aura tout le sien.
NOSTRE DAME
Soit amoderé le moyen
Par grace en exaltation.
DIEU
La faulce machination
Sera punië.
 S. NICOLASEn tout bien,
Preserve de damnation
Le juif et le povre crestien.
DIEU
Nicolas, par toy, du lïen
De Sathan seront delivrés
Et grans miracles demonstréz.
Le crestien corporelle mort
Recepvra, mais, par ton support,
Ressuscité de mort a vie
Sera et la faulce envie
Du dyable de tous apperceue.
Par toy l'ame soit deffendue
De Sathan! Et descens en terre.
 S. NICOLAS
De rechief je te vueil requerre
Que le juif reçoive la loy,
Veu qu'il a grant fiance en moy,
Et qu'en fin il ait paradis.
DIEU
Il sera fait comme tu dis.
Va en terre legierement,
Car Sathan grant encombrement
Si s'efforce trop de leur faire.
NOSTRE DAME
Pour sa legation parfaire,
Anges, avec luy descendez.
GABRIEL
Dame, nous vous voulons complaire
Ainsi comme le commandez.
DIEU
A luy obeÿr entendez.
RAPHAEL
Souverain Dieu tres debonnaire,
Nous le ferons.
NOSTRE DAMESus, sus chantez.
Pour sa legation parfaire,
Anges, avec luy descendez.
Icy chantent en descendant.SATHAN
Dyables, se ne me deffendez
A ceste heure, je suis desert.
Le gouffre d'Enfer soit ouvert
Afin que sailliez a ung tas,
Car je voy bien que Nicolas
Nous fera du mal et du grief.
Secourez moy tost et de brief
Et ce faulx crestien sera nostre.
LE CHARTIER
Hay, bon gré bieu!
SATHANSa patenostre
Luy fera bien de gringoter.
LE CHARTIER
Hurre, ho, je vous feray troter
Ou le fouët si me fauldra.
SATHAN
Souëf, ou il s'esveillera,
Et puis mon fait sera perdu.
LE CRESTIEN
Au meurtre!
SATHANC'est bien entendu.
LE CHARTIER
Doulce Vierge!
LE CRESTIENSainct Nicolas!
LE CHARTIER
Je suis destruit.
SATHANDedans mes las
Je t'ai atrappé a cest heure.
 S. NICOLAS
Il est temps que n'en le sequeure.
Laisse ceste ame!
SATHANNon feray.
En Enfer je l'emporteray,
Car elle est mienne par droicture.
 S. NICOLAS
Tu as menty.
SATHANIl est parjure
Et mesmement encontre toy.
 S. NICOLAS
Il est mort en tres ferme foy
Et a eu grant contriction.
SATHAN
Tu me veulx faire extorcion.
De ta main mise j'en appelle.
LE .I. SERGENT
Au meurtre!
LE .II. SERGENTO, la voix cruelle!
LE .I. SERGENT
Au meurtre!
LE .II. SERGENTComme il brait hault!
Seroy ge point mis en deffault?
Qu'as tu trouvé, dy, fine espice?
LE .I. SERGENT
Va bien tost querir la justice.
Vecy nostrë homme tout mort.
LE .II. SERGENT
Vela ung tres piteux rapport.
Lequel?
LE .I. SERGENTCeluy aux cent escus
Que vecy trestous espandus.
Oncques ne vy pareille chose.
LE SECOND SERGENT
Sans y faire plus longue pose,
Le prevost je m'en vois querir.
LE CHARTIERIcy s'en va en franchise.
En franchise m'en vueil fouyr
Pour eviter tous les perilz.
LE .II. SERGENT
Monseigneur le prevost!
LE PREVOSTEt puis?
Qu'i a il?
LE .II. SERGENTEn cheminanttostsus,
Nostre homme a tous ces cent escus
A esté tué maintenant.
LE PREVOST
Tué? Dea!
LE .II. SERGENTVeritablement
Il est mort, je vous certifie.
L'ADVOCAT
Glorieuse Vierge Marie!
LE JUIF
Ha, monseigneur sainct Nicolas!
LE .II. SERGENT
Il est trouvé chargé du cas.
Advisez vous.
LE GREFFIERSans plus tarder,
Il le convient aller garder
Et savoir qui fait a le fait.
LE PREVOSTen allant
En chemin, tost!
MATHATIELC'est ung parfait
Refuge et souverain soulas
Que de servir sainct Nicolas.
L'experience le demonstre.
LE PREVOST
Ou esse, dy?
LE .II. SERGENTIcy encontre,
Dessoubz les roues du chariot.
LE PREVOST
Faictes paix et ne sonnés mot.
Sçavoir fault ou est le chartier.
LE .I. SERGENT
Ces piedz luy ont eu bon mestier.
LE PREVOST
Ou est il fouÿ?
LE .I. SERGENTEn franchise.
LE PREVOST
Faulx homme plain de convoitise,
Ta mauvaistié icy se monstre.
Or est ton ame en danger mise
Par ceste fortuné rencontre.
L'ADVOCAT
Sainct Nicolas ycy demonstre
Une merveilleuse devise.
Pour chant vecy piteuse contre,
Faulx homme plain de couvoitise.
LE PREVOST
Helas, or est il mort parjure!
Vecy l'or en ce baston creux.
Sainct Nicolas, quel adventure!
Le cas est fort miraculeux.
LE GREFFIER
Ha, sainct Nicolas glorieux,
Tu oeuvres par dessus Nature.
Par courtoisie, est malheureux.
Helas, or il est mort parjure!
LE JUIF
Sainct Nicolas, vraye esperance
Ou gist mon espoir et confort,
Qui a en toy ferme fiance,
Tu leur donnes grant reconfort.
MATHATIEL
Le povre malheureux est mort
Et voit on a l'oeil la fiance
Et congnoissance de son tort,
Sainct Nicolas, vraye esperance.
LE .I. SERGENT
Sainct Nicolas est dangereux;
Point ne se fault en luy fier.
Il demonstre icy de ses jeux
Pour son sainct nom glorifier.
LE .II. SERGENT
On le doit bien magnifier,
Louer son sainct nom precieux.
Pour malice mortifier,
Sainct Nicolas est dangereux.
LE PREVOST
Prenez cest or entre vous deux
Et allons ensemble a l'eglise.
LE .II. SERGENT
Le chartier y est en franchise,
Qui vous donra le cas entendre.
LE PREVOSTen cheminant
A Dieu nous convient grace rendre
Et au glorieux confesseur.
LE JUIF
S'i lui plaist estre intercesseur
Envers la puissance divine,
Que par luy puisse veoir tel signe
Que ce povre homme vivifie
Tellement qu'il lui rendelavie,
J'en faitz cy veu au createur
Et au glorieux confesseur
Le sainct baptesme recevoir.
MATHATIEL
Il nous convient faire devoir
D'aler a l'eglise, mon maistre.
L'ADVOCAT
Mon amy, ne fault rien promettre
A Dieu qui ne luy veult tenir.
LE JUIF
Je prometz de l'entretenir
Se une foys je le voy en vie.
Nota que sainct Nicolas et Sathan et les anges tiennent l'ame l'ung contre L'autre.SAINCT NICOLAS
Mauldit serpent, remply d'envie,
Va t'en d'icy, laisse ceste ame!
GABRIEL
Seurement tu ne l'auras mye,
Mauldit serpent remply d'envie.
Nota que, durant ce dialogue devant Sathan et sainct Nicolas, le juif et tous Les aultres vont a leur lieu.SATHAN
Elle est mienne.
RAPHAELOn te le nye,
Dyable d'Enfer plain de diffame.
SATHAN
Dyables, venez tost, je vous prie,
Car de fine rage j'affame.
SAINCT NICOLAS
Mauldit serpent remply d'envie,
Va t'en d'icy, laissecesteame.
Il plaist a ma maistresse et dame
Et a son doulx enfant Jesus
Que tu la laissesçar dessus.
GABRIEL
Tu l'as malicieusement.
SATHAN
Il a donné consentement
Et en cest estat l'ay trouvé.
Ergo,donc, eternellement,
Je vueil dire qu'il est damné.
 S. NICOLAS
Au cueur a eu gemissement:
Parquoy il n'est pas reprouvé
Et n'en fais plus nul argument,
Car par moy Dieu l'a preservé.
SATHAN
Preservé, dea? Ne le peult faire,
Car il est juste justicier.
Il a donné reigle au contraire
Pour les pecheurs justifier.
 S. NICOLAS
Je suis cy pour en satisfaire
Et pour au cas remedier.
Ja ne te convient si hault braire,
Car je le suis venu ayder.
GABRIEL
En Enfer va braire et crier.
Dieu si luy fait misericorde
RAPHAEL
Nouscuidestu contrarier
Et nous tenir en discorde?
Icy s'en va Sathan sans plus parler.SATHAN
Deablerie puante et orde,
Tost la corde
Pour me pendre et pour me trainer
Affin que ma douleur recorde!
Dyablerie puante et orde,
Tost la corde
Pour m'estrangler! Je m'y accorde
Et recorde,
Venez tost me faire finer!
Dyablerie puante et orde,
Tost la corde
Pour me pendre et pour me trainer!
Je ne sçay plus que ymaginer
Ne penser.
Ce Nicolas contrepenser
Vient tousjours contre mon conquest.
Je ne sçay trouver tant d'acquest
Que ung arrest
Ne soit par Nicolas tout prest.
Feu d'Enfer si le puist bruler!
Je ne sçayplusque ymaginer.
Autre part m'en voys hutiner
Puisque j'ay perdu ceste proye.
Se sur luy je peulx dominer,
Je l'auray par une autre voye.
 S. NICOLAS
Pour faire a mon serviteur joye,
Ceste ame remettray au corps.
Sus, anges, que chascun s'employe
De chanter quelques beaux accors!
Icy sainct Nicolas et les anges s'en retournent en leur lieu sans plus parler.En entrant a l'eglise.LE PREVOST
Dieu puissant et misericors,
Par sa haulte vertu divine,
Nous demonstre cy ung grant signe
Qui est bien digne de memoire.
LE JUIF
C'est tout a la louange et gloire
Du glorieux sainct Nicolas,
Lequel je requiers que soulas
Donne a ce povre homme crestien.
Et, se pour moy il fait ce bien,
Baptiser crestien me feray
Et tout mon temps le serviray,
Ma famille pareillement.
L'ADVOCAT
Sus, sus, entrons devotement
En l'eglise mercier Dieu
Qui nous a monstré en ce lieu
Si haultain merveilleux signacle.
MATHATIELvarlet du juif
C'est ung moult apparent miracle
Qu'on ne doit pas en oubly mettre
Et vous vueil bien dire, mon maistre,
Qu'a ce lieu estes bien tenus
Quant vous ravez voz cent escus,
Tout bien consideré le cas.
LE CRESTIEN
O glorieux sainct Nicolas,
Quel trespas!
A tout jamais damné estoye.
Peccavitrop merveilleux cas.
O glorieux sainct Nicolas,
Quel trespas!
De toy ay receu grant soulas
Quant es las
De Sathan possedé estoye.
O glorieux sainct Nicolas,
Quel trespas!
A tout jamais damné estoye.
J'ay esté en terrible voye,
J'ay veu de moult terribles signes.
Racompter je ne le sçauroye:
Ce sont moult cruelles espines.
Les opperations divines,
Craindre et doubter on les doit,
Mais fol ne croit tant qu'il reçoit.
Sainct Nicolas m'a secouru
Et contre luy avoye peché.
Tres diligemment a couru.
Present, je congnois mon peché
De grant courtoisie enteché,
Tempté du pervers ennemy.
N'est secours que de vray amy.
Tout droit yray en sa chapelle
Me confesser publicquement
De ma couvoitise cruelle,
Aussi de mon parjurement
Et crier mercy humblement
Au juif, lequel avoye deceu,
La justice subsequemment,
De mon faulx serment apperceu.
En parlant au prestre.LE PREVOST
Monseigneur, av'ous pointicy veu
Ung homme requerant franchise?
LE PRESTRE
J'en ay veu ung en ceste eglise
Fort esmeu.
LE CHARTIERHa, misericorde!
LE PREVOST
C'est raison que n'en te l'acorde.
LE CHARTIER
Je l'ay fait ignorantement.
L'ADVOCAT
Nous l'avons veu evidemment,
Mais sainct Nicolas remercie.
LE CHARTIER
En ce lieu mercy le luy crie,
Magnifie,
Mais du crime me purifie,
Car il dormoit emmy la place.
Mon offense du tout efface,
Me reface
Tellement que j'aye sa grace
Et, puisqu'il m'a sauvé la vie,
En ce lieu je le glorifie.
LE CRESTIENen entrant a l'eglise
A toute ceste compaignie
Je requiers mercy humblement.
LE JUIF
C'est mon homme qui est en vie!
Vecy grant resjouyssement!
LE PREVOST
C'est luy mesmestresproprement.
LE CRESTIEN
Proprement, je vous certifie.
LE JUIF
Je renonce a toute juifrie.
MATHATIEL
Et moy aussi, vous certifie.
LE CRESTIEN
A toute ceste compaignie
Je requiers mercys humblement
Et confesse publicquement
Que je suis ung mauldit parjure
Et requiers grace de l'injure
Que j'ay fait encontre justice
De ma pure et propre malice.
Je recongnois cy en ce lieu
Le mal qu'ay fait encontre Dieu,
Encontre mon prochain aussi.
Mon amy, je vous cry mercy;
S'i vous plaist, pardonnez le moy.
LE JUIF
Vivre et mourir vueil avec toy
Et le sainct baptesme demande,
Et proteste payer l'amende
Et faire satisfaction
De l'erreur, variation
Que j'ay eu encontre la foy.
MATHATIEL
En Jhesus et sa foy je croy
Et aussi en sainct Nicolas.
Requiers pardon du desarroy
Et l'erreur qu'ay eu en ce cas.
LE CRESTIEN
De luy ay receu grant soulas:
Dampné estoye.
LE JUIFQuant à moy,
Sans point varier en nul pas,
En Jhesus et sa foy je croy,
Car entendement apperçoy
Que Jhesus est vray redempteur.
LE PRESTRE
Se vous sentés aucun erreur,
Declarez lay cy en ce lieu.
LE JUIF
Je croy tres fermement en Dieu,
Pere, Filz et Sainct Esperit.
MATHATIEL
Et moy aussi sans contredit.
LE JUIF
Que le Filz sans corruption
Print chair et incarnation
En sa mere nommee Marie.
MATHATIEL
En cela point n'y contrarie.
LE JUIF
Pour racheter l'humain lignage,
Que son corps a offert pour gaige,
est mort en l'arbre de la croix.
MATHATIEL
Sans varier, ainsi le crois.
LE JUIF
Que tout son sainct corps glorieux
A ouvert la porte des cieulx,
Viendra juger bons et mauvais
Et qu'a chascun selon leur faitz
Rendra le loyer et desserte.
LE PRESTRE
A ceste heure cy treuve ouverte
Clerement la foy catholicque.
LE JUIF
Touchant le siege apostolicque,
Le chef capital de l'eglise,
G'y crois fermement.
MATHATIELSans faintise.
LE PRESTRE
Or, vous despouillés, mes amys,Icy se despouillent.
Si serés dedans ces fons mis
Pour recepvoir crestienté.
LE PREVOST
Quant on a bonne voulenté
Envers Dieu et ses benoistz sainctz,
Sans vouloir mal ne faulceté,
Grant confort treuveonen ces plains.
L'ADVOCAT
Sainct Nicolas sur les humains
Monstre avoir grant auctorité
Et que partout il met les mains
Quant on a bonne voulenté.
LE GREFFIER
Sainct Nicolas si faict merveilles,
Vers luy est singulier refuge
Et qui me besse les oreilles,
Il faict ung terrible deluge.
LE CRESTIEN
Sainct Nicolas est ung vray juge,
Ses sentences sont nompareilles.
Quant il fault que de cause il juge,
Sainct Nicolas si fait merveilles.
Icy entre dedans les fons.LE PRESTRE
Merveilles fait le benoist sainct.
Or ça, mes amys, sans cueur faint,
Le baptesme voulez avoir?
LE JUIF
Ainsi le voulons recepvoir.
LE PRESTRE
Et ainsi comme l'avez dit,
La foy croyez sans contredit
Et y voulez vivre et mourir?
MATHATIEL
Ainsi le croy.
LE JUIFSans encourir
Quelque suspection de faintise.
LE PRESTRE
Et en ceste foy vous baptise
in nomine Patris et Filii
Et Spiritus sancti.
LES PARRAINS TOUS ENSEMBLEAmen.
LE CRESTIEN
Je teremercye de ce hault bien,
Tres glorieux amy de Dieu,
Quant par toy ce juif voy crestien
Et baptisé cy en ton lieu.
Ressuscité a ton adveu
Ay esté de mort moult piteuse,
Douloureuse,
Angoisseuse,
Pris des mains du faulx ennemy,
Dont j'eus ta grace planctureuse,
Sumptueuse,
Savoureuse,
De Dieu te tiens ung vray amy.
LE JUIF
Sainct Nicolas, si en ta place
Ou tu as demonstré ta gloire,
Ton pouoir de grant efficace,
Ouvrage hault et meritoire,
Selon ma petite memoire
Je te remercie humblement,
Devotement
Que simplement
Et de rechef je te supply
Qu'avec toy soye finablement,
Car vrayement,
Seurement
De Dieu te tiens ung vray amy.
MATHATIEL
O sainct Nycolas, vray secours
En necessité secourable,
Je te rens louenge en secours,
Car tes fais te rendent louable.
Des sainctz cieulx tu es heritable,
Glorieux ou ciel et en terre.
Au requerre
Tu tiens terre
Et preserve de tout ennuy.
Gardes moy que jamais je erre,
Seure pierre,
Car en terre
De Dieu te tiens ung vray amy.
LE PRESTRE
Au departir, tous je vous pry
Que vous ayez intelligence
Des sainctz faictz en vostre presence.
Honnorez le sainct et doubtez
Et de l'offencer redoubtez,
Entretenez ce lieu et place
Ou vous avez receu tel grace
Que puissons tous assemblement
Avec luy pardurablement
La sus le veoir en Paradis.
LE PREVOSTAmen,monseigneur.
LE PRESTRE
Faitz et ditz
Du glorieux amy de Dieu
Que vous avez veu en ce lieu,
Faictes lay partout assavoir.
LE PREVOST
Chascun de nous a grant pouoir
Si le fera.
LE PRESTREAdieu, amys.
LE JUIF
De vostre devoir en nous mis
Nous remercions humblement.
Adieu, seigneur.
LE PRESTREAssemblement
Le glorieux sainct Nicolas
Nous doint a tous joye et soulas
Et si tres bien nous secourir
Que vrays conféz puissons mourir!
En allant hors du jeu.LE PREVOST
Ainsi soit par sa saincte grace
Et si bien vivre par compas
Qu'en Paradis tous ayons place
Des merites sainct Nicolas!
L'ADVOCAT
Pour avoir ung bon advocat
Qui pourchasse bien nostre cas,
Prenons apoinctement d'estat
Des merites sainct Nicolas
LE GREFFIER
Pour bien pourchasser nostre cause,
Encontre le dyable et ses las,
Estudions bien ceste cause
Des merites sainct Nicolas.
LE CRESTIEN
Avez veu par experience
Les mondains dangereux trespas.
Nettoyons nostre conscience
Des merites sainct Nicolas.
LE JUIF
Eslevons nostre entendement
A laisser ces mondains estatz
Pour avoir part finablement
Des merites sainct Nicolas.
MATHATIEL
Servons de cueur le createur,
Aymons l'ung l'autre sans debatz
Et nous aurons de la liqueur
Des merites sainct Nicolas.
LE .I. SERGENT
Il fault tousmeorir une fois,
Rendre compte tous en ung tas.
Pourchassons donc d'avoir la voix
Des merites sainct Nicolas.
LE .II. SERGENT
Labourons tandis qu'il est temps,
Querons de l'ame le repas,
Car nous avons de grans moyens
Des merites sainct Nicolas.
LE CHARTIER
Nous n'emportons riens de ce monde,
Riens ne prouffitent les amas;
Vers Dieu aurons cueur net et munde
Des merites sainct Nicolas.
LE CRESTIEN
Des merites sainct Nicolas
Prions toute la compaignie
Qu'i prennent en gre noz esbatz
Et soustenez la confrarie.
Cy fine le present livre nouvellement imprimé à Paris Par la veufve feu Jehan Treperel et Jehan Jehannot, Imprimeur et libraire juré en l'Université de Paris, Demourant en la rue neufve Nostre Dame, a l'enseigne De l'escu de France.
