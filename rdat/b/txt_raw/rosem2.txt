LE ROUMANZ DE LA ROSE 

Mes quant l'en a la chose aquise, 
si recovient il grant mestrise 
au bien garder et sagement, 
qui joïr en veut longuement ; 
car la vertu n'est mie mendre 
de bien garder et de deffendre 
les choses, quant eus sunt aquises, 
que d'eus aquerre en quelque guises ; 
s'est bien droiz que chetif se claime 
vallez, quant il pert ce qu'il aime, 
por quoi ce soit par sa defaute, 
car mout est digne chose et haute 
de bien savoir garder s'amie 
si que l'en ne la perde mie, 
meesmement quant Dex la done 
sage, simple, cortoise et bone, 
qui s'amor doint et point n'en vande ; 
car onques amor marchaande 
ne fu par fame controvee, 
fors par ribaudie provee ; 
n'il n'i a point d'amor, sanz faille, 
en fame qui por don se baille : 
tele amor fainte mau feus l'arde, 
la ne doit l'en pas metre garde ! 

Si sunt eles voir pres que toutes 
covoiteuses de prendre, et gloutes 
de ravir et de devorer, 
si qu'il ne puist riens demorer 
a ceus qui plus por leur se claiment 
et qui plus leaument les aiment ; 
car Juvenaus si nous raconte, 
qui d'Hiberine tient son conte, 
que mieuz vosist un des euz perdre 
que soi a un seul home aherdre, 
car nus seus n'i peüst soffire, 
tant estoit de chaude matire ; 
que ja fame n'iert tant ardanz 
ne ses amors si bien gardanz 
que de son chier ami ne veille 
et les tormenz et la despueille. 
Or vez que les autres feroient, 
qui por dons aus homes s'otroient ; 
ne nule n'en peut l'en trover 
qui ne se veille ainsinc prover, 
tant ait home en subjection : 
toutes ont ceste entencion. 
Vez ci la regle qu'il en baille ; 
mes il n'est regle qui ne faille, 
car des mauveses entendi 
quant ceste sentence rendi. 
Mes s'el est tex con je devis, 
leaus de queur, simple de vis, 
je vos diré que l'en doit fere. 
Vallet cortois et debonere, 
qui veust a ce metre sa cure, 
gart que du tout ne s'aseüre 
en sa biauté ne en sa forme ; 
droiz est qu'il son engin enforme 
de mors et d'arz et de sciences ; 
car qui les fins et les provences 
de biauté savroit regarder, 
biauté se peut trop poi garder ; 
tantost a fete sa vespree 
con les floretes en la pree, 
car biautez est de tel matire : 
quant el plus vit, et plus enpire. 

Mes li sens, qui le veust aquerre, 
tant con il peut vivre sus terre 
fet a son mestre compaignie, 
et mieuz vaut au chief de sa vie 
c'onq ne fist au conmencement ; 
tourjorz va par avancement, 
ja n'iert par tens apetisiez. 
Mout doit estre amez et prisiez 
vallet de noble entendement, 
quant il en use sagement ; 
mout redoit estre fame liee, 
quant el a s'amor emplïee 
en biau vallet, cortois et sage, 
qui de sens a tel tesmoignage. 

Ne por quant, s'il me requeroit 
conseill, savoir se bon seroit 
qu'il feïst rimes jolivetes, 
motez, fableaus et chançonetes 
qu'il veille a s'amie envoier 
por lui tenir et apoier, 
ha las ! de ce ne peut chaloir : 
biau diz i peut trop poi valoir ! 
Li dit, espoir, loé seront, 
d'autre preu petit i feront. 

Mes une grant borse pesanz, 
toute farsie de besanz, 
s'el la voiet saillir en place, 
tost i corroit a pleine brace, 
qu'eles sunt mes si aorsees 
qu'el ne queurent fors aus borsees. 
Jadis soloit estre autrement, 
or va tout par enpirement. 

Jadis, au tens des prumiers peres 
et de noz prumereines meres, 
si con la letre le tesmoigne, 
par cui nous savons la besoigne, 
furent amors leaus et fines, 
sanz covoitise et sanz rapines, 
et li siecles mout precieus. 
N'ierent pas si delicieus 
ne de robes ne de viandes ; 
il cuilloient es bois les glandes 
por pains, por chars et por poissons, 
et cerchoient par ces boissons, 
par vaus, par plains et par montaignes 
pomes, poires, noiz et chastaignes, 
boutons et meures et pruneles, 
framboises, freses et ceneles, 
feves et pois et tex chousetes 
con fruiz, racines et herbetes ; 
et des espiz des blez frotoient, 
et des resins as chans grapoient, 
sanz metre en pressoërs n'en esnes. 
Li miel decouroient des chesnes, 
dom habundanment se vivoient, 
et de l'eve simple buvoient, 
sanz querre pigment ne claré, 
n'onques ne burent vin paré. 

N'iert point la terre lors aree ; 
mes, si con Dex l'avoit paree, 
par soi meïsmes aportoit 
ce don chascun se confortoit ; 
ne queroient saumonz ne luz 
et vestoient les queurs veluz, 
et fesoient robes des laines, 
sanz taindre en herbes ne en graines, 
si con el venoient des bestes. 
Covertes erent de genestes, 
de foilliees et de rameaus 
leur bordetes et leur hameaus, 
et fesoient en terre fosses. 
Es roches et es tiges grosses 
des chesnes creus se reboutoient 
quant l'air tampesté redoutoient 
de quelque tampeste aparant ; 
la s'en fuioient a garant ; 
et quant par nuit dormir voloient, 
en leu de coustes aportoient 
en leur caseaus monceaus ou gerbes 
de fuelles ou de mousse ou d'erbes. 

Et quan li air iert apesiez 
et li tens douz et aesiez 
et li vent moul et delitable 
si con en printens pardurable, 
que cil oisel chascun matin 
s'estudient en leur latin 
a l'aube du jour saluer, 
qui touz leur fet les queurs muer, 
Zephyrus et Flora sa fame, 
qui des fleurs est deesse et dame, 
- cist dui font les floretes nestre ; 
fleurs ne connoissent autre mestre, 
car par tout le monde semant 
les va cil et cele ansemant, 
et les fourment et les colorent 
des couleurs don les fleurs honorent 
puceles et vallez praisiez 
de biaus chapelez ranvaisiez, 
por l'amor des fins amoreus, 
car mout ont en grant amor eus - 
de floretes leur estendoient 
les coustes paintes, qui rendoient 
tel resplendor par ces herbages, 
par ces prez et par ces ramages 
qu'il vos fust avis que la terre 
vousist enprendre estrif ou guerre 
au ciel d'estre mieuz estelee, 
tant iert por ses fleurs revelee. 

Seur tex couches con je devise, 
sanz rapine et sanz covoitise, 
s'entracoloient et besoient 
cil cui li jeu d'amors plesoient. 
Cil arbre vert, par ces gaudines, 
leur paveillons et leur cortines 
de leur rains seur eus estendoient, 
qui dou soleill les deffendoient. 
La demenoient leur queroles, 
leur jeus et leur oiseuses moles 
les simples genz asseürees, 
de toutes cures escurees, 
fors de mener jolivetez 
par leaus amiabletez. 
N'encor n'avoit fet roi ne prince 
Meffez, qui l'autrui tost et pince. 
Trestuit pareill estre soloient 
ne riens propre avoir ne voloient. 
Bien savoient cele parole, 
qui n'est mençongiere ne fole, 
qu'onques amor et seigneurie 
ne s'entrefirent compaignie 
ne ne demorerent ensemble : 
cil qui mestroie les dessemble. 

Por ce voit l'en des mariages, 
quant li mariz cuide estre sages 
et chastie sa fame et bat, 
et la fet vivre en tel debat 
qu'il li dit qu'el est nice et fole 
don tant demore a la querole 
et don el hante si sovent 
des jolis vallez le covent, 
que bone amour n'i peut durer, 
tant s'entrefont maus andurer, 
quant cil veut la mestrise avoir 
du cors sa fame et de l'avoir : 
“ Trop iestes, fet il, vilotiere, 
si ravez trop nice maniere. 
Quant suis en mon labor alez, 
tantost espinguez et balez 
et demenez tel resbaudie 
que ce semble grant ribaudie, 
et chantez conme une sereine. 
Dex vos mete en male semeine ! 

Et quant vois a Rome ou en Frise 
porter nostre marchaandise, 
vos devenez tantost si cointe 
(car je sai bien qui m'en acointe) 
que par tout en vet la parole. 
Et quant aucuns vos apparole 
por quoi si cointe vos tenez 
en touz les leus ou vos venez, 
vos responez : “ Hari ! Hari ! 
c'est por l'amor de mon mari. ” 
Por moi ! Las doulereus chetis ! 
Qui set se je forge ou je tis, 
ou se je sui ou morz ou vis ? 
L'en me devroit flatir ou vis 
une vesie de mouton ! 
Certes, je ne vaill un bouton 
quant autrement ne vos chasti. 
Mout m'avez or grant los basti 
quant de tel chose vos vantez ! 
Chascun set bien que vos mantez. 
Por moi ! Las doulereus, por moi ! 
Maus ganz de mes mains enformoi 
et cruieusement me deçui, 
quant onques vostre foi reçui 
le jor de nostre mariage. 
Por moi menez tel rigolage ! 
Por moi menez vos tel bobant ! 
Qui cuidez vos aler lobant ? 
Ja n'ai je pas lors le poair 
de ces cointeries voair, 
que cil ribaut saffre et friant, 
qui ces puteins vont espiant, 
entor vos remirent et voient, 
quant par ces rues vos convoient. 
A cui parez vos ces chastaignes ? 
Qui me peut fere plus d'engaignes ? 
Vos fetes de moi chape a pluie ! 
Quant orendroit lez vos m'apuie, 
je voi que vos estes plus simple 
en ce sercot, en cele guimple, 
que turterele ne coulons. 
Ne vos chaut s'il est corz ou lons, 
quant sui touz seus lez vos presanz. 
Qui me donroit .iiii. besanz, 
conbien que debonere saie, 
se por honte ne le lessaie, 
ne me tendroie de vos batre 
por vostre grant orguell abatre. 
Si sachiez qu'il ne me plest mie 
qu'il ait seur vos nule cointie, 
soit a querole soit a dance, 
fors seulement en ma presance. 

D'autre part, nou puis plus celer, 
entre vos et ce bacheler, 
Robichonet au vert chapel, 
qui si tost vient a vostre apel, 
avez vos terres a partir ? 
Vos ne poez de lui partir, 
tourjorz ensemble flajolez ; 
ne sai que vos entrevolez, 
que vos poez vos entredire. 
Tout vif m'esteut enragier d'ire 
par vostre fol contenement. 
Par icelui Dieu qui ne ment, 
se vos ja mes parlez a li, 
vos en avrez le vis pali, 
voire, certes, plus noir que meure ; 
car des cops, se Dex me sequeure, 
ainz que ne vos ost le musage, 
tant vos donré par ce visage, 
qui tant est aus musarz plesanz, 
que vos tendroiz coie et tesanz ; 
ne ja mes hors sanz moi n'irez, 
mes a l'ostel me servirez, 
an bons aneaus de fer rivee. 
Deable vos font si privee 
de ces ribauz pleins de losange, 
don vos deüssiez estre estrange. 
Ne vos pris je por moi servir ? 
Cuidez vos m'amor deservir 
por acointier ces orz ribauz, 
por ce qu'il ont les queurs si bauz 
et qu'il vos retreuvent si baude ? 
Vos estes mauvese ribaude, 
si ne me puis en vos fier. 
Maufé me firent marier. 

Ha ! se Theofrastus creüsse, 
ja fame espousee n'eüsse. 
Il ne tient pas home por sage 
qui fame prent par mariage, 
soit bele ou lede, ou povre ou riche, 
car il dit, et por voir l'afiche, 
en son noble livre Aureole, 
qui bien fet a lire en escole, 
qu'il i a vie trop grevaine, 
pleine de travaill et de paine 
et de contenz et de riotes, 
par les orgueuz des fames sotes, 
et de dangiers et de reproches 
qu'el font et dient par leur boches, 
et de requestes et de plaintes 
qu'el treuvent par achesons maintes. 
Si ra grant paine en eus garder 
por leur fous volairs retarder. 
Et qui veust povre fame prendre, 
a norrir la l'esteut entendre, 
et a vestir et a chaucier ; 
et s'il tant se cuide essaucier 
qu'il la prengne riche forment, 
au soffrir la ra grant torment, 
tant la trove orgueilleuse et fiere 
et seurquidee et bobanciere. 
S'el rest bele, tuit i aqueurent, 
tuit la porsivent, tuit l'anneurent, 
tuit i hurtent, tuit i travaillent, 
tuit i luitent, tuit i bataillent, 
tuit a li servir s'estudient, 
tuit li vont entor, tuit la prient, 
tuit i musent, tuit la covoitent, 
si l'ont en la fin, tant esploitent, 
car tour de toutes parz assise 
enviz eschape d'estre prise. 

S'el rest lede, el veust a touz plere. 
et conment porroit nus ce fere 
qu'il gart chose que tuit guerroient 
ou qui veust touz ceuz qui la voient ? 
S'il prent a tout le monde guerre, 
il n'a poair de vivre en terre. 
Nus nes garderoit d'estre prises, 
por tant qu'il fussent bien requises. 
Penelope neïs prendroit 
qui bien a lui prendre entendroit, 
si n'ot il meilleur fame en Grece ; 
si feroit il, par foi, Lucrece, 
ja soit ce qu'el se soit occise 
por ce qu'a force l'avoit prise 
li filz le roi Tarquinius ; 
n'onc, ce dit Tytus Livius, 
mariz ne peres ne parant 
ne li porent estre garant, 
por peine que nus i meïst, 
que devant eus ne s'oceïst. 
Du deul lessier mout la requistrent, 
mout de beles resons li distrent, 
et ses mariz meesmement 
la confortoit piteusement 
et de bon queur li pardonoit 
tout le fet, et li sarmonoit, 
et s'estudioit a trouver 
vives resons a lui prouver 
que ses cors n'avoit pas pechié, 
quant li queurs ne vost le pechié ; 
car cors ne peut estre pechierres 
se li queurs n'en est consentierres. 
Mes ele, qui son deul menoit, 
un coustel en son sain tenoit 
repoust, que nus ne le veïst 
quant por soi ferir le preïst, 
si leur respondi sanz vergoigne : 
“ Biau seigneur, qui que me pardoigne 
l'ort pechié don si fort me poise, 
ne conment que du pardon voise, 
je ne m'en pardoig pas la peine. ” 
Lors fiert, de grant angoisse pleine, 
son queur et le fant, si se porte 
devant eus a la terre morte ; 
mes ainz pria qu'il travaillassent 
tant por lui que sa mort venchassent. 
Cest example voust procurer 
por les fames asseürer 
que nus par force nes eüst 
qui de mort morir ne deüst ; 
don li rois et ses filz en furent 
mis en essill et la morurent, 
n'onc puis Romain par ce deroi 
ne voudrent fere a Rome roi. 
Si n'est il mes nule Lucrece, 
ne Penelope nule en Grece, 
ne preude fame nule an terre, 
se l'en les savoit bien requerre ; 
n'onc fame ne se deffandi, 
qui bien a lui prandre antandi, 
ainsinc le dient li paien, 
n'onques nus n'i trova maien. 
Maintes neïs par eus se baillent, 
quant li requereür defaillent. 

Et cil qui font le mariage, 
si ront trop perilleus usage 
et coustume si despareille 
qu'el me vient a trop grant merveille. 
Ne sai don vient ceste folie, 
fors de rage et de desverie. 
Je voi que qui cheval achete 
n'iert ja si fols que riens i mete, 
conment que l'en l'ait bien covert, 
se tout nou voit a descovert ; 
par tout le resgarde et espreuve. 
Mes l'en prent fame sanz espreuve, 
ne ja n'i sera descoverte, 
ne por gaaigne ne por perte, 
ne por solaz ne por mesese, 
por ce, sanz plus, qu'el ne desplese 
devant qu'ele soit espousee. 
Et quant el voit la chose outree, 
lors primes moutre sa malice, 
lors pert s'el a sus soi nul vice, 
lors fet au fol ses meurs sentir, 
quant riens n'i vaut le repentir. 
Si sai ge bien certeinement, 
conbien qu'el se maint sagement, 
n'est nus qui mariez se sente, 
s'il n'est fols, qu'il ne s'en repente. 

Preude fame, par saint Denis ! 
don il est mains que de fenis, 
si con Valerius tesmoigne, 
ne peut nus amer qu'el nou poigne 
de granz poors et de granz cures 
et d'autres meschaances dures. 
Mains que de fenis ? par ma teste ! 
por compareison plus honeste, 
voire mains que de blans corbiaus, 
conbien qu'eus aient les cors biaus. 
Et ne por quant, que que j'en die, 
por ce que ceus qui sunt en vie 
ne puissent dire que je queure 
a toutes fames trop a seure, 
qui preude fame veust connoistre, 
soit seculiere ou soit de cloistre, 
se travaill veust metre en lui querre, 
c'est oiseaus cler semez en terre, 
si legierement connoissables 
qu'il est au cine noir semblables. 
Juvenaus neïs le conferme, 
qui redit por santance ferme : 
“ Se tu treuves chaste moillier, 
va t'an au temple agenoillier 
et Jupiter anclins aeure, 
et de sacrefier labeure 
a Juno, la dame honoree, 
une vache toute doree ”, 
qu'onc plus merveilleuse avanture 
n'avint a nule creature. 

Et qui veust les males amer, 
donc deça mer et dela mer, 
si con Valerius raconte, 
qui de voir dire n'a pas honte, 
sunt essain plus granz que de mouches 
qui se recuellent en leur rouches, 
a quel chief en cuide il venir ? 
Mal se fait a tel rain tenir, 
et qui s'i tient, bien le recors, 
il en perdra l'ame et le cors. 

Valerius, qui se douloit 
de ce que Rufin se vouloit 
marier, qui ses compainz iere, 
li dist une parole fiere : 
“ Diex touz poissanz, fet il, amis, 
gart que tu ne soies ja mis 
es laz de fame tout poissant, 
toutes choses par art froissant. ” 

Juvenaus meïsmes escrie 
a Posthumus qui se marie : 
“ Posthumus, veuz tu fame prandre ? 
Ne peuz tu pas trover a vandre 
ou harz ou cordes ou chevestres, 
ou saillir hors par les fenestres 
donc l'en peut haut et loign voair, 
ou lessier toi du pont choair ? 
Quel forsenerie te maine 
a cest torment, a ceste paine ? ” 

Li rois Phoroneüs meïsmes, 
qui, si conme nous apreïsmes, 
ses lais au peuple grec dona, 
ou lit de sa mort sarmona 
et dit a son frere Leonce : 
“ Frere, fet il, je te denonce 
que tres beneürez morusse 
s'onq fame espousee n'eüsse. ” 
Et Leonce tantost la cause 
li demanda de ceste clause. 
“ Tuit li mari, dist il, l'espreuvent 
et par experimenz la treuvent ; 
et quant tu avras fame prise, 
tu le savras bien a devise. ” 

Pierres Abailarz reconfesse 
que seur Heloÿs, abbeesse 
du Paraclit, qui fu s'amie, 
acorder ne se voloit mie 
por riens qu'il la preïst a fame ; 
ainz li fesoit la jenne dame, 
bien antendanz et bien letree 
et bien amanz et bien amee, 
argumenz a lui chastier 
qu'il se gardast de marier, 
et li provoit par escritures 
et par resons que trop sunt dures 
condicions de mariage, 
conbien que la fame soit sage ; 
car les livres avoit veüz 
et estudiez et seüz, 
et les meurs feminins savoit, 
car tretouz en soi les avoit. 
Et requeroit que il l'amast, 
mes que nul droit n'i reclamast, 
fors que de grace et de franchise, 
sanz seigneurie et sanz mestrise, 
si qu'il peüst estudier 
touz siens, touz frans, sanz soi lier, 
et qu'el rentendist a l'estuide, 
qui de science n'iert pas vuide ; 
et li redisoit toutevoies 
que plus plesanz ierent leur joies 
et li solaz plus en craissaient 
quant plus a tart s'entrevoiaient. 
Mes il, si conme escrit nous a, 
qui tant l'amoit, puis l'espousa 
contre son amonestement, 
si l'en meschaï malement ; 
car puis qu'el fu, si con moi semble, 
par l'acort d'ambedeus ensemble, 
d'Argentuell nonain revestue, 
fu la coille a Pierre tolue 
a Paris en son lit de nuiz, 
don mout ot travauz et enuiz ; 
et fu puis ceste meschaance 
moines de Saint Denis en France, 
puis abbes d une autre abbaïe, 
puis fonda, ce dit en sa Vie, 
une abbaïe renomee, 
qu'il a du Paraclit nomee, 
dom Heloÿs fu abbeesse, 
qui devant iert nonain professe. 
Ele meïsmes le raconte 
et escrit, et n'en a pas honte, 
a son ami, que tant amoit 
que pere et seigneur le clamoit, 
une merveilleuse parole, 
que mout de genz tendront a fole, 
qu'il est escrit en ses espitres, 
qui bien cercheroit les chapistres, 
qu'el li manda par letre expresse, 
puis qu'el fu neïs abbeesse : 
“ Se li empereres de Rome, 
souz cui doivent estre tuit home, 
me daignet volair prendre a fame 
et fere moi du monde dame, 
si vodroie je mieuz, fet ele, 
et Dieu a tesmoign en apele, 
estre ta putain apelee 
que empereriz coronee. ” 
Mes je ne croi mie, par m'ame, 
c'onques puis fust nule tel fame ; 
si croi je que sa lestreüre 
la mist a ce que la nature 
que des meurs femenins avoit 
vaincre et donter mieuz en savoit. 
Ceste, se Pierres la creüst, 
onq espousee ne l'eüst. 

Mariages est maus liens, 
ainsinc m'aïst saint Juliens, 
qui pelerins erranz herberge, 
et sainz Lïenarz, qui desferge 
les prisoniers bien repentanz, 
quant les voit a soi dementanz. 
Mieuz me venist estre alez pendre 
le jor que je dui fame prendre, 
quant si cointe fame acointai. 
Morz sui quant fame si cointe ai. 

Mes, por le filz seinte Marie, 
que me vaut ceste cointerie, 
cele robe couteuse et chiere 
qui si vos fet haucier la chiere, 
qui tant me grieve et atahine, 
tant est longue et tant vos trahine, 
por quoi tant d'orguell demenez 
que j'en deviegn tout forsenez ? 
Que me fet ele de profit ? 
Conbien qu'el aus autres profit, 
a moi ne fet ele for nuire ; 
car quant me veill a vos deduire, 
je la treuve si encombreuse, 
si grevaigne et si ennuieuse 
que je n'en puis a chief venir ; 
ne vos i puis a droit tenir, 
tant me fetes et torz et guanches 
de braz, de trumeaus et de hanches, 
et tant vos alez detortant. 
Ne sai conment ce va, for tant 
que bien voi que ma druerie 
ne mes solaz ne vos plest mie. 
Neïs au sair, quant je me couche, 
ainz que vous reçoive en ma couche 
si con preudon fet sa moillier, 
la vous covient il despoillier ; 
n'avez seur chief, seur cors, seur hanche 
c'une coife de teile blanche 
et les treçons, indes ou verz, 
espoir, souz la coife couverz. 
Les robes et les pennes grises 
sunt lores a la perche mises, 
toute la nuit pendanz a l'air. 
Que me peut lors tout ce valair, 
fors a vendre ou a engagier ? 
Vif me vaez vos enragier 
et morir de la male rage, 
se je ne vent tout et engage ! 
Car puis que par jor si me nuisent 
et par nuit point ne me deduisent, 
quel profit i puis autre atendre 
fors que d'engagier ou de vendre ? 
Ne vos, se par le voir alez, 
de nule riens mieuz n'en valez, 
ne de sens ne de leauté, 
non, par Dieu, neïs de biauté. 

Et se nus hom, por moi confondre, 
voloit opposer ou respondre 
que les bontez des choses bones 
vont bien es estranges persones 
et que biau guernement font beles 
les dames et les damoiseles, 
certes, quiconques ce diroit, 
je diroie qu'il mentiroit, 
car les biautez des beles choses, 
saient violetes ou roses 
ou dras de saie ou fleur de lis, 
si con escrit en livre lis, 
sunt en eus, et non pas es dames ; 
car savoir doivent toutes fames 
que ja fame jor qu'ele vive 
n'avra fors sa biauté naïve ; 
et tout autant di de bonté 
con de biauté vos ai conté ; 
si di, por ma parole ovrir, 
qui voudroit un fumier covrir 
de dras de saie ou de floretes 
bien colorees et bien netes, 
si seroit certes li fumiers, 
qui de puir est costumiers, 
tex con avant estre soloit. 
Et se nus hom dire voloit : 
“ Se li fumiers est lez par anz, 
dehors en est plus biaus paranz ; 
tout ainsinc les dames se perent 
por ce que plus beles en perent, 
ou por leur laidures repondre ”, 
par foi, ci ne sai je respondre 
fors tant que tel deception 
vient de la fole vision 
des euz, qui parees les voient, 
par quoi li queur si s'en desvoient 
por la plesant impression 
de leur ymaginacion 
qu'il n'i sevent apercevoir 
ne la mençonge ne le voir, 
ne le sophime deviser 
par defaut de bien aviser. 

Mes s'il eüssent euz de lins, 
ja por les manteaus sebelins, 
ne por sercoz ne por coteles, 
ne por guindes ne por toëles, 
ne por cheinses ne por pelices, 
ne por joiaus ne por devices, 
ne por leur moes desguisees, 
qui bien les avroit avisees, 
ne por leur luisanz superfices, 
dom el resemblent ardefices, 
ne por chapiaus de fleurs noveles, 
ne leur semblassent estre beles. 
Car le cors Alcipiadés, 
qui de beautez avoit adés 
et de coleur et de feture, 
tant l'avoit bien formé Nature, 
qui dedenz voair le porroit, 
por trop let tenir le vorroit : 
ainsinc le raconte Boeces, 
sages hom et plein de proeces, 
et tret a tesmoign Aristote 
qui la parole ainsinc li note ; 
car linx a la regardeüre 
si fort, si percent et si pure 
qu'il voit tout quan que l'en li moutre 
et dehors et dedenz tout outre. 

Si di c'onques en nul aé 
Biauté n'ot pes o Chastaé ; 
tourjorz i a si grant tençon 
qu'onc en fable ne en chançon 
dire n'oï ne recorder 
que riens les poïst acorder, 
qu'eus ont entre eus si mortel guerre 
que ja l'une plein pié de terre 
a l'autre ne lera tenir, 
por qu'el puisse au desus venir. 
Mes la chose est si mal partie 
que Chastaé, par sa partie, 
quant assaut ou quant se revanche, 
tant set poi de luite et de ganche 
qu'il li convient ses armes randre, 
qu'el ne s'a poair de deffendre 
contre Biauté qui trop est fiere. 
Ledeur neïs, sa chamberiere, 
qui li doit honeur et servise, 
ne l'aime pas tant ne ne prise 
que de son hostel ne la chace, 
et li queurt sus, au col sa mace, 
qui tant est grosse et tant li poise, 
que merveilleusement li poise 
dom sa dame en vie demeure 
la montance d'une seule heure. 
S'est Chastaé trop mal baillie, 
qu'el est de .ii. parz assaillie, 
si n'a de nule part secours, 
si l'en covient foïr le cours, 
car el se voit en l'estor seule : 
s'el l'avoit juré sus sa gueule, 
seüst neïs assez de luite, 
quant chascunne encontre lui luite, 
n'oseroit ele contretier, 
si qu'el n'i peut riens conquestier. 

Ledeur ait ore mal dahé, 
quant si queurt sus a Chastaé, 
que deffendre et tencer deüst ! 
Neïs se mucier la peüst 
entre sa char et sa chemise, 
si l'i deüst ele avoir mise. 
Mout refet certes a blamer 
Biauté, qui la deüst amer 
et procurer, s'il li pleüst, 
que bone pez entr'eus eüst ; 
son poair au meins en feïst 
ou qu'en sa merci se meïst, 
qu'el li deüst bien fere homage, 
s'el fust preuz et cortoise et sage, 
non pas fere honte et vergoigne ; 
car la letre neïs tesmoigne 
ou sisieme livre Virgile, 
par l'auctorité de Sebile, 
que nus qui vive chastement 
ne peut venir a dampnement. 

Dom je jur Dieu, le roi celestre, 
que fame qui bele veust estre 
ou qui dou resembler se paine, 
et se remire et se demaine 
por soi parer et cointoier, 
qu'el veust Chastaé guerroier, 
qui mout a certes d'anemies. 
Par cloistres et par abbaïes 
sunt toutes contre lui jurees ; 
ja si ne seront enmurees 
que Chastaé si fort ne heent 
que toutes a honir la beent. 
Toutes font a Venus homage, 
sanz regarder preu ne domage, 
et se cointoient et se fardent 
por ceus boler qui les regardent, 
et vont traçant par mi les rues 
por voair, por estre veües, 
por fere aus compaignons desir 
de volair avec eus gesir. 
Por ce portent eus les cointises 
aus queroles et aus iglises, 
car ja nule ce ne feïst 
s'el ne cuidast qu'an la veïst 
et que par ce plus tost pleüst 
a ceus que decevoir peüst. 

Mes certes, qui le voir en conte, 
mout font fames a Dieu grant honte 
conme foles et desvaiees, 
quant ne se tienent a paiees 
de la biauté que Dex leur done. 
Chascune a sus son chief corone 
de floretes d'or ou de saie, 
et s'en orgueillist et cointaie 
quant se va moutrant par la vile, 
por quoi trop malement s'avile 
la maleüree, la lasse, 
quant chose plus vil et plus basse 
de soi veust sus son chief atrere 
por sa biauté craistre ou parfere ; 
et vet ainsinc Dieu despisant, 
qu'el le tient por non soffisant, 
et se pense en son fol corage 
que mout li fist Dex grant outrage, 
qui, quant biauté li compassa, 
trop negligenment s'en passa. 
Si quiert biauté des creatures 
que Dex fet de plus vils figures, 
con de metauz ou de floretes 
ou d'autres estranges chosetes. 

Sanz faille ausinc est il des homes. 
Se nous, por plus biaus estre, fomes 
les chapelez et les cointises 
seur les biautez que Dex a mises 
en nous, vers lui mout mesprenons, 
quant a paiez ne nous tenons 
des biautez qu'il nous a donees 
seur toutes creatures nees. 
Mes je n'ai de tex trufles cure ; 
je veill soffisant vesteüre, 
qui de froit et de chaut me gart. 
Ausinc bien, se Dex me regart, 
me garantist et cors et teste, 
par vent, par pluie et par tampeste, 
forré d'agneaus cist miens bureaus 
conme pers forré d'escureaus. 
Mes deniers, ce me semble, per 
quant je por vos robe de pers, 
de camelot ou de brunete, 
de vert ou d'escallate achete, 
et de ver et de gris les forre. 
Ce vos fet en folie corre 
et fere les tourz et les moes 
par les poudres et par les boes, 
ne Dieu ne moi riens ne prisiez. 
Neïs la nuit, quant vos gisiez 
en mon lit lez moi toute nue, 
n'i poez vos estre tenue ; 
car quant je vos veill embracier 
por vos besier et soulacier, 
et sui plus forment eschaufez, 
vos rechiniez conme maufez 
ne vers moi, por riens que je face, 
ne volez torner vostre face, 
mes si malade vos faigniez, 
tant souspirez, tant vos plaigniez, 
et fetes si le dangereus 
que j'en deviegn si poereus 
que je ne vos ros assaillir, 
tant ai grant poour de faillir, 
quant aprés dormir me resveille. 
Mes trop me vient a grant merveille 
conment cil ribaut i avienent, 
qui par jor vestue vos tienent, 
se vos ainsinc vos detortez 
quant avec eus vos deportez, 
et se tant leur fetes d'enuiz 
conme a moi de jorz et de nuiz. 
Mes n'en avez, ce cuit, talent, 
ainz alez chantant et balant 
par ces jardins, par ces preaus, 
avec ces ribauz desleaus, 
qui traïnent ceste espousee 
par l'erbe vert a la rousee, 
et me vont ileuc despisant 
et par despit entr'eus disant : 
“ C'est maugré l'ort vilain jalous ! ” 
La char soit or livree a lous 
et les os a chiens enragiez 
par qui sui si ahontagiez ! 
C'est par vos, dame pautoniere, 
et par vostre fole maniere, 
ribaude, orde, vils, pute lisse. 
Ja vostre cors de cest an n'isse, 
quant a tex matins le livrez ! 
Par vos suis a honte livrez ; 
par vos, par vostre lecherie 
sui je mis en la confrarie 
saint Hernoul, le seigneur des cous, 
dom nul ne peut estre rescous 
qui fame ait, au mien esciant, 
tant l'aust gardant ne espiant, 
bien ait neïs d'euz un millier ! 
Toutes se font hurtebillier, 
qu'il n'est garde qui riens i vaille ; 
et s'il avient que li fez faille, 
ja la volentez n'i faudra, 
par quoi, s'el peut, au fet saudra, 
car le volair torjorz en porte. 
Mes forment vos en reconforte 
Juvenaus, qui dit du metier 
que l'en apele rafetier 
que c'est li mandres des pechiez 
don queur de fame est entechiez, 
car leur nature leur conmande 
que chascunne a pis fere entande. 
Ne voit l'en conment les marrastres 
cuisent venins a leur fillastres, 
et font charmes et sorceries 
et tant d'autres granz deablies 
que nus nes porroit recenser, 
tant i seüst forment penser ? 

Toutes estes, serez et fustes, 
de fet ou de volenté, pustes ; 
car, qui que puist le fet estaindre, 
volenté ne peut nus contraindre. 
Tel avantage ont toutes fames 
qu'eus sunt de leur volentez dames : 
l'en ne vos peut les queurs changier 
por batre ne por ledangier. 
Mes qui changier les vos peüst, 
des cors la seigneurie eüst. 
Or lessons ce qui ne peut estre. 
Mes, biaus douz Dex, biaus rois celestre, 
des ribauz que porré je fere, 
qui si me font honte et contrere ? 
S'il avient que je les menace, 
que priseront il ma menace ? 
Se je me vois a eus combatre, 
tost me porront tuer ou batre, 
qu'il sunt felon et outrageus, 
de touz maus fere corageus, 
juenne et jolif, fol et testu : 
ne me priseront un festu, 
car juennece si les emflambe, 
qui de feu les emple et de flambe 
et touz leur fet par estovoir 
les queurs a folie esmovoir ; 
et si legiers et si volanz 
que chascun cuide estre Rolanz, 
voire Herculés, voire Sanson. 
Si rorent cil .ii., ce pans'on, 
qu'il est escrit et jeu recors, 
resemblabes forces de cors. 
Cist Herculés avoit, selonc 
l'aucteur Solin, .vii. piez de lonc, 
n'onc ne pot a quantité graindre 
nus homz, si com il dit, attaindre. 
Cist Herculés ot mout d'encontres, 
il vainqui .xii. horribles montres ; 
et quant ot vaincu le dozieme, 
onc ne pot chevir du trezieme, 
ce fu de Deïanira, 
s'amie, qui li descira 
sa char de venin toute esprise 
par la venimeuse chemise. 
Si ravoit il por Yolé 
son queur ja d'amors affolé. 
Ainsinc fu par fame dontez 
Herculés, qui tant ot bontez. 
Ausinc Sanson, qui pas .x. homes 
ne redoutast ne quel .x. pomes 
s'il eüst ses cheveuz eüz, 
fu par Dallida deceüz. 
Si faz je que fos de ce dire, 
car je sai bien que tire a tire 
mes paroles toutes direz, 
quant vos de moi departirez, 
aus ribaus vos irez clamer 
et me porroiz fere entamer 
la teste, ou les cuisses brisier, 
ou les espaules encisier, 
se ja poëz a eus aler. 
Mes se j'en puis oïr paler 
ainz que ce me soit avenu, 
et li braz ne me sunt tenu 
ou li pestauz ne m'est ostez, 
je vos briseré les costez. 
Amis ne voisin ne parant 
ne vos i seront ja garant, 
ne vostre lecheür meïsmes. 
Las ! por quoi nous entreveïsmes ? 
Las ! de quiel hore fui je nez, 
quant en tel vilté me tenez 
que cil ribaut mastin puant, 
qui flatant vos vont et chuant, 
sunt si seigneur de vos et mestre, 
don seus deüsse sires estre, 
par cui vos estes soutenue, 
vestue, chauciee et peüe, 
et vos m'en fetes parçoniers 
ces orz ribauz, ces pautoniers, 
qui ne vos font se honte non ! 
Tolu vos ont vostre renon, 
de quoi garde ne vos prenez 
quant entre voz braz les tenez. 
Par devant dient qu'eus vos aiment, 
et par deriers putain vos claiment 
et dient ce que pis leur semble, 
quant il resunt entr'eus ensemble, 
conment que chascuns d'eus vos serve, 
car bien connois toute leur verve. 
Sanz faille, bien est veritez : 
quant a leur bandon vos gitez, 
il vos sevent bien metre a point ; 
car de dangier en vos n'a point, 
quant entree estes en la foule 
ou chascuns vos herce et defoule. 
Il me prent par foi grant envie 
de leur solaz et de leur vie. 
Mes sachez, et bien le recors, 
que ce n'est pas por vostre cors 
ne por vostre donaiement, 
ainz est por ce tant seulement 
qu'il ont le deduit des joiaus, 
des fermauz d'or et des noiaus 
et des robes et des pelices 
que je vos les con fos et nices ; 
car quant vos alez aus queroles 
ou a voz assemblees foles, 
et je remaign con fos et ivres, 
vos i portez qui vaut .c. livres 
d'or et d'argent seur vostre teste, 
et conmandez que l'en vos veste 
de kamelot, de ver, de gris, 
si que trestouz en amegris 
de mautalent et de soussi, 
tant m'en esmoi, tant m'en soussi. 

Que me revalent ces gallandes, 
ces coifes a dorees bandes, 
et ces dïorez treçoërs, 
et ces yvorins miroërs, 
ces cercles d'or bien entailliez, 
precieusement esmailliez, 
et ces corones de fin or, 
don enragier ne me fin or, 
tant sunt beles et bien polies, 
ou tant a beles perreries, 
safirs, rubiz et esmeraudes, 
qui si vos font les chieres baudes, 
ces fermauz d'or a pierres fines 
a voz cous et a voz poitrines, 
et ces tessuz, et ces ceintures, 
don tant coutent les ferreüres, 
que l'or que les pelles menues ? 
Que me valent tex fanfelues ? 
Et tant estrait vos rechauciez 
que la robe sovent hauciez 
por moutrer voz piez aus ribauz ! 
Ainsinc me confort saint Tibauz 
con tout dedenz tierz jor vendré 
et vil et souz piez vos tendré ! 
N'avrez de moi, par le cors Dé, 
fors cote et sercot de cordé 
et une toële de chanvre, 
mes el ne sera mie tenvre, 
ainz sera grosse et mal tessue 
et desciree et recousue, 
qui qu'en face ne deul ne pleinte ; 
et, par mon chief, bien seroiz ceinte, 
mes dirai vos de quel ceinture : 
d'un cuir tout blanc sanz ferreüre. 
Et de mes houseaus anciens 
ravrez granz solers a liens, 
larges a metre granz panufles. 
Toutes vos osteré ces trufles, 
qui vos donent occasion 
de fere fornicacion, 
si ne vos irez plus moutrer 
por vos fere aus ribauz voutrer. 

Mes or me dites sanz contrueve, 
cele autre riche robe nueve 
don l'autre jor si vos parastes 
quant aus queroles en alastes, 
quar bien connois, et reson ai, 
c'onques cele ne vos donai, 
par amors, ou l'avez vos prise ? 
Vos m'avez juré saint Denise 
et saint Philebert et saint Pere 
qu'el vos vint de par vostre mere 
qui le drap vos en envoia, 
car si grant amor en moi a, 
si con vos me fetes entendre, 
qu'el veust bien ses deniers despendre 
por moi fere les miens garder. 
Vive la face l'en larder, 
l'orde vielle putain prestresse, 
maquereaus et charroierresse, 
et vos avec par voz merites, 
s'il n'est ainsinc con vos le dites ! 
Certes, je li demanderoie ; 
mes en vain m'en travailleroie, 
tout ne me vaudroit une bille : 
tele la mere, tel la fille. 
Bien sai, parlé avez ensemble ; 
andois avez, et bien le semble, 
les queurs d'une verge tochiez. 
Bien sai de quel pié vos clochiez. 
L'orde vielle putain fardee 
s'est a vostre acort acordee ; 
autre foiz a ceste hart torse, 
de mainz mastinz a esté morse, 
tant a divers chemins traciez ; 
mes tant est ses vis effaciez 
qu'el ne peut fere riens de sai, 
si vos vent ore, bien le sai. 
El vient ceanz et vos en maine 
.iii. foiz ou .iiii. la semeine, 
et faint noveaus pelerinages 
selonc ses anciens usages, 
car j'en sai tretout le convine, 
et de vos pormener ne fine 
si con l'en fet destrier a vendre, 
et prent et vos enseigne a prendre. 
Cuidez que bien ne vos connoisse ? 
Qui me tient que je ne vos froisse 
les os conme a poucin en paste 
a ce pesteill ou a ce haste ! ” 

Lors la prent espoir de venue 
cil qui de mautalant tressue 
par les treces et sache et tire, 
ront li les cheveus et descire 
li jalous, et seur li s'aourse, 
por noiant fust lions seur ourse, 
et par tout l'ostel la traïne 
par corrouz et par ataïne, 
et la ledange malement ; 
ne ne veust, por nul serement, 
recevoir excusacion, 
tant est de male entencion, 
ainz fiert et frape et roille et maille 
cele qui bret et crie et baille 
et fet sa voiz voler au venz 
par fenestres et par auvenz, 
et tout quan qu'el set li reprouche, 
si con il li vient a la bouche, 
devant les voisins qui la vienent, 
qui por fous ambedeus les tienent, 
et la li tolent a grant paine 
tant qu'il est a la grosse alaine. 

Et quant la dame sent et note 
ce torment et ceste riote 
et ceste deduisant vïele 
don cist juglierres li viële, 
pensez vos qu'el l'en aint ja miauz ? 
El vodroit ja qu'il fust a Miauz, 
voire certes en Romenie. 
Plus diroi, que je ne croi mie 
qu'ele le veille amer ja mes. 
Semblant, espoir, en fera ; mes 
s'i poait voler jusqu'au nues 
ou si haut lever ses veües 
qu'il peüst d'ileuc sanz choair 
touz les fez des homes voair 
et s'apensast tout par loisir, 
si faudroit il bien a choisir 
en quel perill il est cheüz, 
s'il n'a touz les baraz veüz, 
por soi garantir et tenser, 
don fame se set porpenser. 
S'il dort puis en sa compaignie, 
trop met en grant perill sa vie ; 
voire en vaillant et en dormant 
se doit il douter trop formant 
qu'el nou face, por soi vanchier, 
enpoisoner ou detranchier, 
ou mener vie enlangoree 
par cautele desesperee, 
ou qu'el ne pent de s'en foïr, 
s'el n'en peut autrement joïr. 
Fame ne prise honor ne honte 
quant riens en la teste li monte, 
qu'il est veritez sanz doutance 
qu'en fame n'a point de sciance. 
Vers quan qu'el het et quan qu'el aime, 
Valerius neïs la claime 
hardie et artificieuse 
et trop a nuire estudieuse. 

Conpainz, cist fos vilains jalous, 
don la char soit livree a lous, 
qui si de jalousie s'ample 
con ci vos ai mis en example, 
et se fet seigneur de sa fame, 
qui ne redoit pas estre dame, 
mes sa pareille et sa compaigne, 
si con la loi les acompaigne, 
et il redoit ses compainz estre 
sanz soi fere seigneur ne mestre, 
quant tex tormenz li appareille 
et ne la tient conme pareille, 
ainz la fet vivre en tel mesese, 
cuidez vos qu'il ne li desplese 
et que l'amor entr'eus ne faille, 
que qu'ele die ? Oïl, sanz faille : 
ja de sa fame n'iert amez 
qui sires veust estre clamez ; 
car il covient amors morir, 
quant amant veulent seignorir. 
Amor ne peut durer ne vivre, 
s'el n'est en queur franc et delivre. 

Por ce revoit l'en ensement, 
de touz ceus qui prumierement 
par amors amer s'entreseulent, 
quant puis espouser s'entreveulent, 
enviz peut entr'eus avenir 
que ja s'i puisse amors tenir ; 
car cil, quant par amors amoit, 
serjant a cele se clamoit 
qui sa mestresse soloit estre : 
or se claime seigneur et mestre 
seur li, que sa dame ot clamee 
quant ele iert par amors amee. 
Amee ? - Voire. - En quel maniere ? 
- En tele que se sanz priere 
li conmandast : “ Amis, sailliez ! ” 
ou : “ Ceste chose me bailliez ”, 
tantost li baillast sanz faillir, 
et saillist s'el mandast saillir. 
Voire neïs, que qu'el deïst, 
saillet il por qu'el le veïst, 
car tout avoit mis son desir 
en fere li tout son plesir. 
Mes quant sunt puis entrespousé, 
si con ci raconté vous é, 
lors est tornee la roële, 
si que cil qui seut servir cele 
conmande que cele le serve 
ausinc con s'ele fust sa serve, 
et la tient courte et li conmande 
que de ses fez conte li rande, 
et sa dame ainceis l'apela ! 
Anviz meurt qui apris ne l'a. 
Lors se tient cele a mal baillie 
quant se voit ainsinc assaillie 
du meilleur, du plus esprové 
qu'el ait en cest monde trové, 
qui si la veust contrarier. 
Ne se set mes en cui fier, 
quant sus son col son mestre esgarde, 
don onques mes ne se prist garde. 
Malement est changié li vers ; 
or li vient li geus si divers, 
si felons et si estrangiez, 
quant cil li a les dez changiez, 
qu'el ne peut ne n'ose joer. 
Conment s'en peut ele loer ? 
S'el n'obeïst, cil se corrouce 
et la ledange, et cele grouce : 
eztes les vos en ire mis 
et tantost par l'ire anemis. 

Por ce, compaignz, li ancien, 
sanz servitute et sanz lien, 
pesiblement, sanz vilanie, 
s'entreportoient compaignie, 
n'il ne donassent pas franchise 
por l'or d'Arrabe ne de Frise ; 
car qui tout l'or en voudroit prendre, 
ne la porroit il pas bien vendre. 

N'estoit lors nul pelerinage, 
n'issoit nus hors de son rivage 
por cerchier estrange contree ; 
n'onques n'avoit la mer passee 
Jason, qui primes la passa, 
quant les navies compassa 
por la toison d'or aler querre. 
Bien cuida estre pris de guerre 
Neptunus, quant les vit nagier ; 
Triton redut vis enragier, 
et Dorys et toutes ses filles. 
Por les merveilleuses semilles 
cuidierent tuit estre trahi, 
tant furent forment esbaï 
des nés qui par la mer voloient 
si con li marinier vouloient. 

Mes li prumier, don je vos conte, 
ne savoient que nagier monte. 
Trestout trovoient en leur terre 
quan que leur sembloit bon a querre ; 
riche estoient tuit egaument 
et s'entramoient loiaument. 
Ausinc pesiblement vivoient, 
car naturelment s'entramoient, 
les simples genz de bone vie. 
Lors iert amor sanz symonie, 
l'un ne demandoit riens à l'autre, 
quant Baraz vint lance sus fautre 
et Pechiez et Male Aventure, 
qui n'ont de Soffisance cure. 
Orgueill, qui desdaigne pareill, 
vint avec o grant apareill, 
et Covoitise et Avarice, 
Envie et tuit li autre vice, 
si firent saillir Povreté 
d'enfer, ou tant avoit esté 
que nus de li riens ne savoit 
n'onques en terre esté n'avoit. 
Mar fust ele si tot venue, 
car mout i ot pesme venue ! 

Povreté, qui point d'ese n'a, 
Larrecin son fil amena, 
qui s'en vet au gibet le cours 
por fere a sa mere secours, 
et s'i fet aucune foiz pendre, 
que sa mere nou peut defendre. 
Non peut ses peres, Queurs Failliz, 
qui de deul en rest maubailliz ; 
neïs damoisele Laverne, 
qui les larrons guie et governe 
(c'est des larrecins la deesse), 
qui les pechiez de nuit espesse 
et les baraz de nues cueuvre, 
qu'il n'aperent dehors par euvre, 
jusqu'a tant qu'il i sunt trové 
et pris en la fin tuit prové, 
n'a pas tant de misericorde, 
quant l'en li met ou col la corde, 
que ja l'en veulle garantir, 
tant se sache bien repantir. 

Tantost cil doulereus maufé, 
de forsenerie eschaufé, 
de deul, de corrouz et d'envie, 
quant virent gent mener tel vie, 
s'escourserent par toutes terres, 
semant descorz, contenz et guerres, 
mesdiz, rancunes et haïnes 
par corrouz et par attaïnes ; 
et por ce qu'il orent or chier, 
la terre firent escorchier 
et li sachierent des entrailles 
ses ancienes repoustailles, 
metauz et pierres precieuses, 
don genz devindrent anvieuses ; 
car Avarice et Covoitise 
ont es queurs des homes assise 
la grant ardeur d'avoir aquerre. 
L'une l'aquiert, l'autre l'enserre, 
ne ja mes la lasse chetive 
nou despendra jor qu'ele vive, 
ainz en fera mestres tuteurs 
ses airs ou ses executeurs, 
s'il ne l'en meschiet entrement. 
Et s'elle en vet a dampnement, 
ne cuit que ja nus d'aus la pleingne ; 
mes s'el a bien fet, si le preigne. 

Tantost con par ceste mesniee 
fu la gent maumise et fesniee, 
la prumiere vie lessierent, 
de maufere puis ne cessierent, 
car faus et tricheür devindrent. 
Aus proprietez lors se tindrent, 
la terre meïsmes partirent, 
et au partir bounes i firent. 
Et quant leur bounes i metoient, 
mainte foiz s'entrecombatoient 
et se tolirent ce qu'il porent ; 
li plus forz les plus granz parz orent. 
Et quant en leur porchaz coroient, 
li pereceus, qui demoroient, 
s'en entroient en leur cavernes 
et leur enbloient leur espernes. 
Lors convint que l'en esgardast 
aucun qui les loiges gardast 
et qui les maufeteurs preïst 
et droit aus pleintiz en feïst, 
ne nus ne l'osast contredire. 
Lors s'asenblerent por eslire. 

Un grant vilain entr'eus eslurent, 
le plus ossu de quan qu'il furent, 
le plus corsu et le greigneur, 
si le firent prince et seigneur. 
Cil jura que droit leur tendroit 
et que leur loiges deffendroit, 
se chascuns endroit soi li livre 
des biens don il se puisse vivre. 
Ainsinc l'ont entr'eus acordé 
con cil l'a dit et recordé. 
Cil tint grant piece cel office. 
Li robeor, plein de malice, 
s'asemblerent quant seul le virent, 
et par maintes foiz le batirent, 
quant les biens venoient enbler. 
Lors restut le pueple assenbler 
et chascun endroit soi taillier 
por serjanz au prince baillier. 
Conmunement lors se taillierent, 
treüz et rentes li baillierent 
et donerent granz tenemenz : 
de la vint li conmencemenz 
aus rois, aus princes terriens, 
selonc l'escrit des anciens ; 
car par l'escrit que nous avons 
les fez des anciens savons, 
si les en devon mercier 
et loer et regracier. 

Lors amasserent les tresors 
d'argent, des pierres et des ors. 
D'or et d'argent, por ce qu'il ierent 
trestable et precieus, forgierent 
vesselementes et monoies, 
fermauz, aneaus, noiaus, corroies ; 
du fer dur forgierent leur armes, 
cousteaus, espees et jusarmes 
et glaives et cotes ferrees, 
por fere a leur voisins mellees. 
Lors firent tourz et roilleïz 
et murs de quarreaus tailleïz ; 
chasteaus fermerent et citez, 
et firent granz palés litez 
cil qui les tresors assembloient, 
car trestuit de poor trembloient 
por les richeces assemblees, 
ou qu'eus ne leur fussent enblees, 
ou par quex que forces tolues. 
Bien furent leur doleurs creües 
au chetis de mavés eür, 
c'onq puis ne furent asseür 
que ce qui conmun iert devant 
conme le soleill et le vant 
par covoitise aproprierent, 
quant aus richeces se lierent, 
qu'ore en a bien uns plus que .xx. : 
onques ce de bon queur ne vint. 

Sanz faille, des vilains gloutons 
ne donasse je .ii. boutons ; 
conbien que bon queurs leur fausist, 
de tel faute ne me chausist : 
bien s'entramassent ou haïssent, 
ou leur amor s'entrevendissent. 
Mes c'est grant deus et grant domages 
quant ces dames aus clers visages, 
ces jolives, ces renvoisiees, 
par cui doivent estre proisiees 
leaus amors et deffendues, 
sunt a si grant vilté vendues. 
Trop est lede chose a entendre 
que noble cors se puisse vendre. 

Mes, conment que la chose praingne, 
gart li vallez qu'il ne se faigne 
d'arz et de sciences aprendre 
por garantir et por deffendre, 
se mestiers est, lui et s'amie 
si qu'el nou desguerpisse mie. 
Ce peut mout vallet eslever 
et si nou peut de riens grever. 

Emprés li redoit souvenir 
de cest mien conseill retenir : 
s'il a s'amie, ou jenne ou vielle, 
et set et pense qu'ele vielle 
autre ami querre, ou a ja quis, 
des a querre ne des aquis 
ne la doit blamer ne reprendre, 
mes amiablement reprendre, 
sanz reprandre et sanz ledangier. 
Oncor, por li mains estrangier, 
s'il la trovoit neïs en l'euvre, 
gart que son oill cele part n'euvre. 
Senblant doit fere d'estre avugles 
ou plus simples que n'est uns bugles, 
si qu'el cuide trestout de voir 
qu'il n'en puist riens apercevoir. 

Et se nus li envoie lestre, 
il ne se doit pas entremestre 
du lire ne du reverchier 
ne de leur secrez encerchier. 

Ne ja n'ait queur entalenté 
d'aler contre sa volenté, 
mes que bien soit ele venue 
quant el vendra de quelque rue, 
et raille quel part qu'el vorra 
si con ses volairs li torra, 
qu'el n'a cure d'estre tenue. 
Si veull qu'il soit chose seüe 
ce que ci aprés vos veill dire ; 
en livre le devroit l'en lire : 
qui de fame veust avoir grace, 
mete la tourjorz en espace, 
ja mes en regle ne la tiegne, 
ainz aille a son volair et viegne ; 
car cil qui la veust retenir 
qu'el ne puisse aler ne venir, 
soit sa moillier ou soit sa drue, 
tantost en a l'amor perdue. 

Ne ja riens contre li ne croie 
por certeineté qu'il en oie ; 
mes bien die a ceus ou a celes 
qui l'en aporteront noveles 
que du dire folie firent, 
qu'onc si preude fame ne virent ; 
tourjorz a bien fet sanz recroire, 
por ce ne la doit nus mescroire. 

Ja ses vices ne li reproche 
ne ne la bate ne ne toche, 
car cil qui veust sa fame batre 
por soi mieuz en s'amour enbatre, 
quant la veust aprés rapesier, 
c'est cil qui por aprivesier 
bat son chat et puis le rapele 
por le lier en sa cordele ; 
mes se li chaz s'en peut saillir, 
bien peut cil au prendre faillir. 

Mes s'ele le bat ou ledange, 
gart cil que son queur ne se change. 
Se batre ou ledangier se voit, 
neïs se cele le devoit 
tout vif aus ongles detrenchier, 
ne se doit il pas revenchier, 
ainz l'en doit mercier et dire 
qu'il vodroit bien en tel martire 
vivre touz tens, por qu'il seüst 
que ses servises li pleüst, 
voire ainz neïs tout a delivre 
plus lors morir que sanz lui vivre. 

Et s'il avient que il la fiere, 
por ce qu'el li semble trop fiere 
et qu'ele l'a trop corroucié, 
tant a forment vers lui groucié, 
ou le veust espoir menacier, 
tantost, por sa pez porchacier, 
gart que le geu d'amors li face 
ainz qu'el se parte de la place, 
meesmement li povres hom, 
car le povre a poi d'acheson 
porroit ele tantost lessier, 
s'el nou voiet vers li plessier. 
Povres doit amer sagement 
et doit souffrir mout hunblement, 
sanz senblant de corrouz ne d'ire, 
quanc qu'il li voit ou fere ou dire, 
meesmement plus que li riches, 
qui ne donroit espoir .ii. chiches 
en son orgueill n'en son dangier, 
si la porroit bien ledangier. 

Et s'il est tex qu'il ne veust mie 
leauté porter a s'amie, 
si ne la vodroit il pas perdre, 
mes a autre se veust aherdre, 
s'il veut a s'amie novele 
doner queuvrechief ou toële, 
chapel, anel, fermaill, ceinture, 
ou jouel de quelque feture, 
gart que l'autre ne les connoisse, 
car trop avroit au queur angoisse 
quant el les li verroit porter, 
riens ne l'en porroit conforter ; 
et gart que venir ne la face 
en icele meïsmes place 
ou venoit a lui la prumiere, 
qui de venir est coustumiere ; 
car s'el i vient, por qu'el la truisse, 
n'est riens qui conseill mestre i puisse, 
car nus vieuz sangliers hericiez, 
quant des chiens est bien aticiez, 
n'est si cruieus, ne lionesse 
si triste ne si felonesse, 
quant li venierre qui l'assaut 
li renforce en ce point l'assaut 
quant ele alete ses cheaus, 
ne nus serpanz si desleaus 
quant l'en li marche sus la queue, 
qui du marcher pas ne se jeue, 
conme est fame quant ele treuve 
o son ami s'amie neuve : 
el giete par tout feu et flame, 
preste de perdre cors et ame. 

Et s'el n'a pas prise provee 
d'eus .ii. ensemble la covee, 
mes bien en chiet en jalousie, 
qu'el set, ou cuide, estre acoupie, 
conment qu'il aut, ou sache ou croie, 
gart soi cil que ja ne recroie 
de li nier tout pleinemant 
ce qu'ele set certainemant, 
et ne soit pas lenz de jurer. 
Tantost li reface endurer 
en la place le jeu d'amors, 
lors iert quites de ses clamors. 

Et se tant l'assaut et angoisse 
qu'il convient qu'il li reconnoisse, 
qu'il ne s'en set espoir deffendre, 
a ce doit lores, s'il peut, tendre 
qu'il li face a force entendant 
qu'il le fist seur soi deffendant ; 
car cele si cort le tenoit 
et si malement le menoit 
c'onques eschaper ne li pot 
jusqu'il orent fet ce tripot ; 
n'onc ne li avint foiz fors cete. 
Lors jurt et fiance et promete 
que ja mes ne li avendra ; 
si leaument se contendra 
que s'el en ot ja mes parole, 
bien veust qu'el le tust ou affole, 
car mieuz vodroit qu'el fust noiee, 
la desleaus, la renoiee, 
qu'il ja mes en place venist 
ou cele en tel point le tenist ; 
car s'il avient qu'ele le mant, 
n'ira mes a son mandemant, 
n'il ne sofferra qu'ele viegne, 
s'il peut, en leu ou el le tiegne. 
Lors doit cele estrait enbracier, 
besier, blandir et solacier, 
et crier merci du meffet 
puis qu'il ne sera ja mes fet, 
qu'il est en vroie repentance, 
prest de fere en tel penitance 
con cele enjoindre li savra, 
puis que pardoné li avra. 
Lors face d'amors la besoigne, 
s'il veust que ele li pardoigne. 

Et gart que de li ne se vante, 
qu'ele en porroit estre dolante. 
Si se sunt maint vanté de maintes 
par paroles fauses et faintes, 
dom les cors avoir ne poaient, 
les nons a grant tort diffamaient. 
Mes a ceus sunt bien queurs faillanz, 
ne sunt pas cortois ne vaillanz. 
Vanterie est trop vilains vices ; 
qui s'en vante, il fet trop que nices, 
car, ja soit ce que fet l'eüssent, 
toutes vois celer le deüssent. 
Amors veut celer ses joiaus, 
se n'est a compeignons loiaus 
qui les veillent tere et celer ; 
la les peut l'en bien reveler. 

Et s'ele chiet en maladie, 
droiz est, s'il peut, qu'il s'estudie 
en estre li mout serviables 
por estre enprés plus agreables. 
Gart que nus anuiz ne le tiegne 
de la maladie logntiegne ; 
lez li le voie demorant, 
et la doit besier en plorant, 
et se doit voer, s'il est sages, 
en mainz loingtiens pelerinages, 
mes que cele les vous entende. 
Viande pas ne li deffende, 
chose amere ne li doit tendre 
ne riens qui ne soit douz et tendre. 

Si li doit faindre noveaus songes, 
touz farsiz de plesanz mençonges, 
que, quant vient au soir qu'il se couche 
touz seus en sa chambre en sa couche, 
avis li est, quant il someille, 
car poi i dort et mout i veille, 
qu'i l'ait entre ses braz tenue 
trestoute nuit trestoute nue 
par solaz et par druerie, 
toute seine et toute guerie, 
et par jour en leus delitables : 
tex fables li cont, ou semblables. 

Or vos ai jusque ci chanté 
par maladie et par santé 
conment cil doit fames servir 
qui veust leur grace deservir 
et leur amor continuer, 
qui de legier se veust muer, 
qui ne vodroit par grant entante 
fere quan que leur atalante ; 
car ja fame tant ne savra 
ne ja si ferme queur n'avra 
ne si leaul ne si meür 
que ja puist hom estre asseür 
de li tenir por nulle paine, 
ne plus que s'il tenoit en Saine 
une anguile par mi la queue, 
qu'il n'a poair qu'el ne s'esqueue 
si qu'el iert tantost eschapee, 
ja si fort ne l'avroit hapee. 
N'est donc bien privee tel beste 
qui de foïr est tourjorz preste ; 
tant est de diverse muance 
que nus n'i doit avoir fiance. 

Si nou di ge pas por les bones, 
qui seur vertuz fondent leur bones, 
dom oncor n'ai nules trovees, 
tant les aie bien esprovees. 
Neis Salemon nes pot trover, 
tant les seüst bien esprover ; 
car il meïsmes bien afferme 
qu'onques fame ne trova ferme. 
Et se du querre vos penez, 
s'ous la trovez, si la prenez, 
s'avrez lors amie a eslite 
qui sera vostre toute quite. 
S'el n'a poair de tant tracier 
qu'el se puisse ailleurs porchacier, 
ou s'el ne treuve requerant, 
tel fame a Chasteé se rant. 
Mes oncor veill un brief mot dire, 
ainz que je lesse la matire. 

Briefment, de toutes les puceles, 
quex qu'el saient, ledes ou beles, 
dom cil veust les amors garder, 
cest mien conmant doit regarder, 
de cestui tourjorz li souviegne 
et por mout precieus le tiegne, 
qu'il doint a toutes a entendre 
qu'il ne se peut vers eus deffendre, 
tant est esbahiz et seurpris 
de leur biautez et de leur pris. 
Car il n'est fame, tant soit bone, 
vielle, jenne, mondaine ou none, 
ne si religieuse dame, 
tant soit chaste de cors ne d'ame, 
se l'en va sa biauté loant, 
qui ne se delit en oant. 
Conbien qu'el soit lede clamee, 
jurt qu'el est plus bele que fee, 
et le face seürement, 
qu'el l'en croira legierement, 
car chascune cuide de sai 
que tant ait biauté, bien le sai, 
conbien qu'el soit lede provee, 
que bien est digne d'estre amee. 

Ainsinc a garder leur amies, 
sanz reprendre de leur folies, 
doivent tuit estre diligent 
li biauz vallet, li preuz, li gent. 

Fames n'ont cure de chasti, 
ainz ont si leur engin basti 
qu'il leur est vis qu'il n'ont mestier 
d'estre aprises de leur mestier ; 
ne nus, s'il ne leur veust desplere, 
ne deslot riens qu'eus veillent fere. 

Si con li chaz set par nature 
la science de surgeüre 
ne n'en peut estre destournez, 
qu'il est o tel sen tourjorz nez 
n'onques n'en fu mis a escole, 
ausinc set fame, tant est fole, 
par son naturel juigement, 
de quan qu'el fet outreement, 
soit bien soit maus soit torz ou droiz, 
ou de tout quan que vos voudroiz, 
qu'el ne fet chose qu'el ne doie, 
si het quiconques la chastoie ; 
n'el ne tient pas ce sen de mestre, 
ainz l'a des lors qu'ele pot nestre, 
si n'en peut estre destornee, 
qu'el est o tel sen tourjorz nee 
que, qui chastier la vorroit, 
ja mes de s'amor ne jorroit. 

Ausinc, compainz, de vostre rose, 
qui tant est precieuse chose 
que n'en prendriez nul avoir 
se vos la poïez avoir, 
quant vos en serez en sesine, 
si conme esperance devine, 
et vostre joie avrez pleniere, 
si la gardez en tel maniere 
con l'en doit garder tel florete. 
Lors si jorrez de l'amorete 
a cui nul autre ne comper ; 
vos ne troveriez son per 
espoir en .xiiii. citez. 
- Certes, fis je, c'est veritez, 
non ou monde, g'en sui seürs, 
tant est et fu bon ses eürs. » 

Ainsinc Amis m'a conforté, 
en cui conseill grant confort é, 
et m'est avis, au mains de fet, 
qu'il set plus que Reson ne fet. 
Mes ainceis qu'il eüst finee 
sa reson, qui forment m'agree, 
Douz Penser, Douz Parler revindrent, 
qui pres de moi des lors se tindrent, 
n'onc puis guieres ne me lessierent ; 
mes Douz Regart pas n'amenerent. 
Nes blasmé pas quant lessié l'orent, 
car bien sai qu'amener nou porent. 

Congié preign et m'en part atant. 
Ausinc con touz seus esbatant 
m'en aloi contreval la pree 
d'erbe et de fleurs enluminee, 
escoutant ces douz oiselez 
qui chantent ces sons novelez. 
Touz les biens au queur me fesoient 
leur douz chanz qui tant me plesoient. 
Mes d'une chose Amis me grieve, 
qu'il m'a conmandé que j'eschieve 
le chastel et que je m'en tour 
ne ne m'aille joer entour : 
ne sai se tenir m'en porré, 
car tourjorz aler i vorré. 

Lors enprés cele departie, 
eschivant la destre partie, 
vers la senestre m'achemin 
por querre le plus brief chemin. 
Volentiers ce chemin querroie ; 
s'il iert trovez, je m'i ferroie 
de plein eslés, sanz contredit, 
se plus forz nou me contredit, 
por Bel Aquell de prison trere, 
le franc, le douz, le debonere. 
Des que g'i verré le chastel 
plus foible qu'un ratiz gastel, 
et les portes seront overtes, 
ne nus nou me deffendra, certes 
j'avré bien le deable ou ventre 
se nou preign et se je n'i entre. 
Lors sera Bel Acueill delivres, 
n'en prendroie .c. mile livres, 
ce vos puis por voir affichier, 
s'en ce chemin me puis fichier. 
Toutevois du chastel m'esloign, 
mes ce ne fu pas mout tres loign. 

Jouste une clere fontenele, 
pensant a la rose novele, 
en un biau leu trop delitable, 
dame puissant et honorable, 
gente de cors, bele de forme, 
vi ombroier desouz un horme, 
et son ami dejouste lui. 
Ne sai pas le non de celui, 
mes la dame avoit non Richece, 
que mout estoit de grant noblece. 
D'un senteret gardoit l'entree, 
mes el n'iert pas dedanz entree. 
Des que les vi, vers eus m'enclin, 
saluai les le chief enclin, 
et il assez tost mon salu 
m'ont rendu, qui poi m'a valu. 
Je leur demandé toutevoie 
a Trop Doner la droite voie. 
Richece, qui parla prumiere, 
me dist par parole un poi fiere : 
« Voaiz ci le chemin, je le gart. 
- Ha ! dame, que Dex vos regart ! 
Dom vos pri, mes qu'il ne vos poise, 
que m'otriez que par ci voise 
au chastel de noveau fondé, 
que Jalousie a la fondé. 
- Vassaus, ce ne sera pas ores, 
de riens ne vos connois oncores. 
Vos n'iestes pas bien arivez, 
puis que vos n'iestes mes privez. 
Non pas, espoir, jusqu'a .x. anz 
ne seroiz vos par moi mis anz. 
Nus n'i entre, s'il n'est des miens, 
tant soit de Paris ne d'Esmiens. 
G'i lés bien mes amis aler, 
queroler, dancier et baler, 
s'i ont un poi de plesant vie, 
dom nus sages hom n'a emvie. 
La sunt servi d'envoiseries, 
de tresches et d'espingueries, 
et de tabours et de vïeles, 
et de rotruanges noveles, 
de geus de dez, d'eschés, de tables, 
et d'outrageus més delitables. 
La vont vallez et damoiseles, 
conjoinz par vielles makereles, 
cerchant prez et jardins et gauz, 
plus renvoisiez que papegauz ; 
puis revont entr'eus aus estuves 
et se baignent ensenble en cuves 
qu'il ont es chambres toutes prestes, 
les chapelez de fleurs es testes, 
en l'ostel de Fole Largece, 
qui si les apovroie et blece 
que puis pueent anviz guerir, 
tant leur set chier vendre et merir 
son servise et son hostelage, 
qu'el en prent si cruel paage 
qu'il leur covient leur terres vendre 
ainz que tout le li puissent rendre. 
Ges i convoi a mout grant joie, 
mes Povreté les raconvoie, 
froide, tremblant, trestoute nue. 
J'ai l'antree, et el a l'essue. 
Ja puis d'aus ne m'entremetré, 
tant saient sage ne letré : 
lors si peuent aler billier, 
qu'il sunt au desrenier millier. 

Je ne di pas, se tant fesoient 
que puis vers moi se rapesoient 
(mes fort chose a fere seroit), 
toutes les foiz qu'il leur pleroit, 
je ne seroie ja si lasse 
c'oncor ne les i ramenasse. 
Mes sachiez que plus s'en repantent 
en la fin cil qui plus le hantent, 
n'il ne m'osent voair de honte. 
Par poi que chascuns ne s'effronte, 
tant se corrocent et s'engressent ; 
si les lés por ce qu'il me lessent. 
Si vos promet bien sanz mentir 
qu'a tart vendroiz au repentir, 
se vos ja les piez i metez. 
Nus hours, quant il est bien betez, 
n'est si chetis ne si alez 
con vos serez s'ouz i alez. 
Se Povreté vos peut baillier, 
el vos fera tant baaillier 
seur un poi de chaume ou de fain 
qu'el vos lera morir de Fain, 
qui fut jadis sa chamberiere 
et la servi de tel maniere 
que Povreté por son servise, 
dom Fain iert ardanz et esprise, 
li enseigna toute malice 
et la fist mestresse et norrice 
Larrecin, le valleton let. 
Ceste l'aleta de son let, 
n'ost autre boulie a lui pestre. 
Et se savoir volez son estre, 
qui n'est ne souples ne terreus, 
Fain demeure en un champ perreus 
ou ne croit blé, buisson ne broce ; 
cil chanz est en la fin d'Escoce, 
si froiz que por neant fust marbres. 
Fain, qui n'i voit ne blez ne arbres, 
les herbes en arache pures 
aus tranchanz ongles, aus denz dures, 
mes mout les treuve cleres nees 
por les pierres espés semees. 
Et se la voloie descrivre, 
tost en porroie estre delivre. 

Longue est et megre , lasse et vaine , 
grant soffroite a de pain d'avaine ; 
les cheveus a touz hericiez , 
les euz crués en parfont gliciez , 
vis pale et baulievres sechees , 
joes de roïlle entechees ; 
par sa piau dure , qui vorroit , 
ses entrailles voair porroit . 
Les os par les illiers li saillent , 
ou trestoutes humeurs defaillent , 
n'el n'a , ce semble , point du ventre 
fors le leu , qui si parfont entre 
que touz li piz a la meschine 
pent a la claie de l'eschine . 
Ses doiz li a creüz mesgrece , 
des genouz li pert la rondece ; 
talons a hauz , aguz , paranz , 
n'apert qu'il ait point de char anz , 
tant la tient meigrece et compresse . 
La planteüreuse deesse , 
Cerés , qui fet les blez venir , 
ne set la le chemin tenir ; 
ne cil qui ses dagrons avoie , 
Tritholemus , n'i set la voie . 
Destinees les en esloignent , 
qui n'ont cure que s'entrejoingnent 
la deesse planteüreuse 
et Fain , la lasse doulereuse . 
Mes assez tost vos i menra 
Povreté , quant el vos tenra , 
se cele part aler volez , 
por estre oiseus con vos solez , 
car a Povreté toutevoie 
torne l'en bien par autre voie 
que par cele que je ci garde , 
car par vie oiseuse et fetarde 
peut l'en a Povreté venir . 
Et s'il vos plesoit a tenir 
cele voie que j'ai ci dite 
vers Povreté lasse et despite 
por le fort chastel assaillir , 
bien porrez au prendre faillir . 
Mes de Fain cuit estre certaine 
qu'el vos iert voisine et prochaine , 
car Povreté set le chemin 
mieuz par queur que par parchemin . 
Si sachiez que Fain la chetive 
est oncore si ententive 
envers sa dame et si cortoise 
( si ne l'aime el point ne ne proise , 
s'est ele par lui soustenue , 
conbien qu'ele soit lasse et nue ) 
qu'el la vient toute jor voair 
et se vet avec li soair 
et la tient au bec et la bese 
par desconfort et par mesese ; 
puis prent Larrecin par l'oreille , 
quant le voit dormir , et l'esveille , 
et par destrece a lui s'encline , 
si le conseille et endoctrine 
conment il les doit procurer , 
conbien qu'il leur doie durer . 
Et Queur Failliz a eus s'acorde , 
qui songe toutevois la corde 
qui li fet hericier et tendre 
tout le poil qu'il ne voie pendre 
Larrecin son fill , le tremblant , 
se l'en le peut baillier emblant . 
Mes ja par ci n'i entrerez , 
ailleurs vostre chemin querrez , 
car ne m'avez pas tant servie 
que m'amor aiez deservie . 

- Dame , par Dieu , se je peüsse , 
volentiers vostre grace eüsse . 
Des que lors ou sentier entrasse , 
Bel Acueil de prison ostasse , 
qui leanz est enprisonez . 
Cest don , s'i vos plest , me donez . 

- Bien vos ai , dist ele , entendu , 
et sai que n'avez pas vendu 
tout vostre bois , gros et menu : 
un fou en avez retenu , 
car sanz fou ne peut nus hom vivre 
tant con il veille Amors ensivre , 
si cuident il estre mout sage 
tant con il vivent en tel rage . 
Vivent ? certes non font , ainz meurent 
tant con en tel torment demeurent , 
qu'en ne doit pas apeler vie 
tel rage ne tel desverie . 
Bien le vos sot Reson noter , 
mes ne vos pot desassoter . 
Sachiez , quant vos ne la creüstes , 
crueusement vos deceüstes ; 
voire ainz que Reson i venist , 
n'estoit il riens qui vos tenist 
n'onques puis riens ne me prisastes 
des lors que par amors amastes , 
qu'amant ne me veulent prisier , 
ainz s'efforcent d'apetisier 
mes biens quant je les leur depart , 
et les regietent d'autre part . 
Ou deables porroit l'en prendre 
quan qu'uns amanz vorroit despendre ? 
Fuiez de ci , lessiez m'ester . » 

Je , qui n'i puis riens conquester , 
d'ileuc me parti sanz demeure . 
La bele o son ami demeure , 
qui bien riert vestuz et parez . 
Pensis m'en vois et esgarez 
par le jardin delicieus , 
qui tant iert biaus et precieus 
con vos avez devant oï . 
Mes de ce mout pou m'esjoï , 
qu'ailleur ai mis tout mon pensé . 
En touz tens , en touz leus pensé 
en quel maniere sanz faintise 
je feroie mieuz mon servise , 
car mout volentiers le feïsse 
si que de riens n'i mespreïsse ; 
car n'en creüst de riens mes pris , 
se g'i eüsse point mespris . 

Mout se tint mes queurs et veilla 
a ce qu'Amis me conseilla . 
Male Bouche adés honoroie 
en touz les leus ou jou trovoie ; 
de touz mes autres anemis 
honorer forment m'entremis 
et de mon poair les servi . 
Ne sai se leur gré deservi , 
mes trop me tenoie por pris 
dom je n'osoie le porpris 
aprochier si con je soloie , 
car tourjorz aler i voloie . 
Si fis ainsinc ma penitance 
lonc tens a tele consciance 
conme Dex set , car je fesoie 
une chose et autre pensoie . 
Ainsinc m'entencion double oi , 
n'onc mes nul jor ne la doubloi . 
Traïson me covint tracier 
por ma besoigne porchacier ; 
onc traïstres n'avoie esté , 
n'oncor ne m'en a nus resté . 

Quant Amors m'ot bien esprové 
et vit qu'il m'ot leal trové , 
de tel leauté toutevoie 
conme ver lui porter devoie , 
si s'aparut , et sus le chief , 
en sorriant de mon meschief , 
me mist sa main et demanda 
se j'ai fet quan qu'il conmenda , 
conment il m'est et qu'il me semble 
de la rose qui mon queur enble . 
Si savoit il bien tout mon fet , 
car Dex set tout quan que hon fet . 
« Sont fet , dist il , tout li conmant 
que je aus fins amanz conmant , 
qu'ailleurs nes veill je departir , 
n'il n'en doivent ja departir ? 
- Ne sai , sire ; mes fez les ai 
au plus leaument que je sai . 
- Voire , mes trop par iés muables . 
Tes queurs n'est mie bien estables , 
ainz est malement pleins de doute , 
bien en sai la verité toute . 
L'autre jor lessier me vossis , 
par poi que tu ne me tossis 
mon homage , et feïs d'Oiseuse 
et de moi pleinte doulereuse , 
et redisoies d'Esperance 
qu'el n'iert pas certaine en sciance , 
et por fos neïs te tenoies 
don en mon servise venoies , 
et t'acordoies a Reson . 
N'estoies tu pas mauvés hon ? 

- Sire , merci . Confés en fui , 
si savez que pas ne m'en fui , 
et fis mon lés , bien m'en souvient , 
si conme fere le convient 
a ceus qui sunt en vostre homage . 
Ne m'en tint pas sanz faille a sage , 
ainz m'an reprist mout malement 
et me sarmona longuement , 
qui bien cuida par preeschier 
vostre servise enpeeschier , 
Reson , quant a moi fu venue ; 
si ne l'en ai je pas creüe , 
tant i seüst metre s'entante ; 
mes , sanz faille , que je ne mante , 
douter m'en fist , plus n'i a ; mes 
Reson ne m'esmovra ja mes 
a chose qui contre vos aille 
ne contre autre , qui guieres vaille , 
se Dex plest , que qu'il m'en aviegne , 
tant con mes queurs a vos se tiegne , 
qui bien s'i tendra , ce sachiez , 
s'il ne m'est du cors arrachiez . 
Forment neïs mau gré m'an sai 
de tant c'onques le me pansai 
et qu'audience li doné ; 
si pri qu'il me soit pardoné , 
car je por ma vie amander , 
si con vos plut a conmander , 
veill , sanz ja mes Reson ansivre , 
en vostre loi morir et vivre . 
N'est riens qui de mon queur l'efface , 
ne ja , por chose que je face , 
Atropos mourir ne me doigne 
fors en fesant vostre besoigne , 
ainz me praigne en meïsmes l'euvre 
don Venus plus volentiers euvre , 
car nus n'a , ce ne dout je point , 
tant de delit conme an ce point ; 
et cil qui plorer me devront , 
quant ainsint mort m'apercevront , 
puissent dire : “ Biaus douz amis , 
tu qui t'iés en ce point la mis , 
or est il voirs , sanz point de fable , 
bien iert ceste mort convenable 
a la vie que tu menoies 
quant l'ame avec ce cors tenoies . 

- Par mon chief , or diz tu que sages . 
Or voi je bien que mes homages 
est en toi mout bien anploiez . 
Tu n'iés pas des faus renoiez , 
des larrons qui le me renoient 
quant il ont fet ce qu il queroient . 
Mout est enterins tes corages ; 
ta nef vendra , quant si bien nages , 
a bon port , et jou te pardon 
plus par priere que par don , 
car je n'en veill argent ne or . 
Mes , en leu de Confiteor , 
veill , ainz que tu vers moi t'acordes , 
que touz mes conmanz me recordes , 
car .x. en tendra tes romanz 
entre deffenses et conmanz ; 
et se bien retenuz les as , 
tu n'as pas gité anbesas . 

Di les . - Volentiers . Vilanie 
doi foïr ; et que ne mesdie ; 
saluz doi tost doner et rendre ; 
a dire ordure ne doi tendre ; 
a toutes fames honorer 
m'esteut en touz tens laborer ; 
orgueill fuie ; cointes me tiegne ; 
jolif et renvoisiez deviegne ; 
a larges estre m'abandoigne ; 
en un seul leu tout mon queur doigne . 

- Par foi , tu sez bien ta leçon , 
je n'en sui mes en soupeçon . 
Conmant t'est il ? - A douleur vif , 
pres que je n'é pas le queur vif . 
- N'as tu mes .iii. conforz ? - Nenin . 
Douz Regarz faut , qui le venin 
me seust oster de ma douleur 
par sa tres doucereuse ouleur . 
Tuit troi s'en foïrent , mes d'eus 
m'en sunt arriers venu les .ii. 
- N'as tu Esperance ? - Oïl , sire . 
Cele ne me let desconfire , 
car lonc tens est enprés tenue 
Esperance une foiz creüe . 
- Bel Acueill , qu'est il devenuz ? 
- Il est en prison retenuz , 
li frans , le douz , que tant amoie . 
- Or ne te chaut , or ne t'esmoie , 
c'oncor l'avras plus , par mes euz , 
a ton voloir que tu ne seuz . 
Des que tu serz si loiaument , 
mes genz veill mander erraument 
por le fort chastel assegier . 
Li baron sunt fort et legier : 
ainz que nous partons mes du siege , 
ert Bel Acueill mis hors de piege . » 

Li dex d'Amors , sanz terme metre 
de leu ne de tens en sa letre , 
toute sa baronie mande ; 
les uns prie , aus autres conmande 
qu'il viegnent a son parlemant . 
Tuit sunt venu sanz contremant , 
presz d'acomplir ce qu'il vorra 
selonc ce que chascuns porra . 
Briefment les nomeré sanz ordre 
por plus tost a ma rime mordre . 

Dame Oiseuse , la jardiniere , 
i vint o la plus grant baniere ; 
Noblece de Queur et Richece , 
Franchise , Pitiez et Largece , 
Hardement , Honor , Cortoisie , 
Deliz , Simplece et Compaignie , 
Seürté , Deduiz et Leesce , 
Jolivetez , Biauté , Jennece , 
Humilitez et Pacience , 
Bien Celer , Contreinte Atenence , 
qui Fausemblant o lui ameine , 
san lui i venist el a peine . 
Cist i sunt o toute leur gent ; 
chascuns d'eus ot mout le queur gent , 
ne mes Atenance Contreinte 
et Faus Semblant a chiere fainte : 
quel que semblant qu'il dehors facent , 
Barat en leur pensee enbracent . 

Baraz engendra Faus Semblant , 
qui va les queurs des genz emblant ; 
sa mere ot non Ypocrisie , 
la larronesse , la honie . 
Ceste l'aleta et norri , 
l'ort ypocrite au queur porri , 
qui traïst mainte region 
par habit de religion . 

Quant li dex d'Amors l'a veü , 
tout le queur en ot esmeü . 
« Qu'est ce ? dist il , ai je songié ? 
Di , Faus Semblant , par cui congié 
iés tu venu en ma presance ? » 
Atant saut Contrainte Atenance , 
si prist Faus Semblant par la main : 
« Sire , dist el , o moi l'amain , 
si vos pri qu'il ne vos desplese . 
Mainte honor m'a fet , et mainte ese ; 
cist me soutient , cist me conforte . 
S'il ne fust , de fain fusse morte , 
si m'en devriez mains blamer . 
Tout ne veulle il les genz amer , 
s'ai je mestier qu'il soit amez 
et preudon et sainz hon clamez . 
Mes amis est , et je s'amie , 
si vient o moi par compaignie . 
- Or soit » , dist il . Adonc parole 
a touz une brieve parole : 

« Por Jalousie desconfire , 
qui noz amanz met a martire , 
vos ai , dist il , ci fet venir , 
qui contre moi bee a tenir 
ce fort chastel qu'el a drecié , 
don j'ai griefment le queur blecié . 
Tant l'a fet fierement horder , 
mout i convendra behorder 
ainz que par nous puisse estre pris . 
Si sui dolanz et entrepris 
de Bel Acueill qu'el i a mis , 
qui tant avanceit noz amis . 
S'il n'en ist , je suis maubailliz , 
puis que Tibullus m'est failliz , 
qui connoisset si bien mes teiches , 
por cui mort je brisai mes fleiches , 
quassai mes ars , et mes cuiriees 
traïnai toutes desciriees , 
don tant oi d'angoisses et teles 
qu'a son tomblel mes lasses d'eles 
traïnai toutes derompues , 
tant les oi de deul debatues ; 
por cui mort ma mere plora 
tant que pres qu'el ne s'acora . 
N'est nus qui pitié n'en preïst 
qui por lui plorer nous veïst ; 
en noz pleurs n'ot ne frains ne brides . 
Gallus , Catillus et Ovides , 
qui bien sorent d'amors trestier , 
nous reüssent or bien mestier ; 
mes chascuns d'aus gist morz porriz . 
Vez ci Guillaume de Lorriz , 
cui Jalousie , sa contraire , 
fet tant d'angoisse et de deul traire 
qu'il est en perill de morir , 
se je ne pens du secorir . 
Cist m'en conseillast volentiers 
con cil qui miens est touz entiers , 
et droiz fust , car por li meïsmes 
en ceste paine nous meïsmes 
de touz noz barons assembler 
por Bel Acueill toudre ou embler ; 
mes il n'est pas , ce dit , si sages ; 
si seroit ce mout grant domages 
se si leal serjant perdoie , 
con secourre li puisse ou doie , 
qu'il m'a si loialment servi 
qu'il a bien vers moi deservi 
que je saille et que je m'ator 
de rompre les murs et la tor 
et du fort chastel assoair 
a tout quan que j'ai de poair . 
Et plus oncor me doit servir , 
car por ma grace deservir 
doit il conmancier le romant 
ou seront mis tuit mi conmant , 
et jusque la le fornira 
ou il a Bel Acueill dira , 
qui languist ore en la prison 
par douleur et par mesprison : 
“ Mout sui durement esmaiez 
que entroubliez ne m'aiez , 
si en ai deul et desconfort , 
ja mes n'iert riens qui me confort 
se je per vostre bienveillance , 
car je n'ai mes aillieurs fiance . ” 
Ci se reposera Guillaumes , 
cui li tombleaus soit pleins de baumes , 
d'encens , de mirre et d'aloé , 
tant m'a servi , tant m'a loé . 

Puis vendra Johans Chopinel , 
au cuer jolif , au cors inel , 
qui nestra seur Laire a Meün , 
qui a saoul et a geün 
me servira toute sa vie , 
sanz avarice et sanz envie , 
et sera si tres sages hon 
qu'il n'avra cure de Reson , 
qui mes oignemenz het et blasme , 
qui plus flerent soëf que basme . 
Et s'il avient , conment qu'il aille , 
qu'il en aucune chose faille 
( car il n est pas hon qui ne peche , 
tourjorz a chascuns quelque teche ) , 
le queur vers moi tant avra fin 
que tourjorz , au mains en la fin , 
quant en corpe se sentira , 
du forfet se repentira , 
ne me voudra pas lors trichier . 
Cist avra le romanz si chier 
qu'il le voudra tout parfenir , 
se tens et leus l'en peut venir , 
car quant Guillaumes cessera , 
Jehans le continuera , 
enprés sa mort , que je ne mante , 
anz trespassez plus de .xl. , 
et dira por la mescheance , 
par poor de desesperance 
qu'il n'ait de Bel Acueill perdue 
la bienvoillance avant eüe : 
“ Et si l'ai je perdue , espoir , 
a poi que ne m'en desespoir ” , 
et toutes les autres paroles , 
quex qu'els soient , sages ou foles , 
jusqu'a tant qu'il avra coillie 
seur la branche vert et foillie 
la tres bele rose vermeille 
et qu'il soit jorz et qu'il s'esveille . 
Puis vodra si la chose espondre 
que riens ne s'i porra repondre . 
Se cist conseill metre i peüssent , 
tantost conseillié m'en eüssent ; 
mes par cestui ne peut or estre , 
ne par celui qui est a nestre , 
car il n'est mie ci presanz . 
Si rest la chose si pesanz 
que certes , quant il sera nez , 
se je n'i viegn touz enpenez 
por lire li vostre sentance 
si tost con il istra d'enfance , 
ce vos os jurer et plevir 
qu'il n'en porroit ja mes chevir . 

Et por ce que bien porroit estre 
que cil Jehans qui est a nestre 
seroit , espoir , enpeeschiez , 
si seroit ce deaus et pechiez , 
et domages aus amoreus , 
qu'il fera mout de biens por eus , 
pri je Lucina , la deesse 
d'enfantemant , qu'el doint qu'il nesse 
sanz mal et sanz enconbrement 
si qu'il puit vivre longuement ; 
et quant enprés a ce vendra 
que Jupiter vif le tendra 
et qu'il devra estre abevrez , 
des ainz neïs qu'il soit sevrez , 
des toneaus qu'il a torjorz doubles , 
don l'uns est clers , li autres troubles , 
li uns douz , li autres amers 
plus que n'est suie ne l'amers , 
et qu'il ou berceul sera mis , 
por ce qu'il iert tant mes amis 
je l'afubleré de mes eles 
et li chanteré notes teles 
que , puis qu'il sera hors d'enfance , 
endoctrinez de ma sciance , 
si fleütera noz paroles 
par carrefors et par escoles 
selonc le langage de France , 
par tout le regne , en audiance , 
que ja mes cil qui les orront 
des douz mauz d'amer ne morront , 
por qu'il le croient seulement : 
car tant en lira proprement 
que tretuit cil qui ont a vivre 
devroient apeler ce livre 
le Miroër aus Amoreus , 
tant i verront de bien por eu , 
mes que Reson n'i sait creüe , 
la chetive , la recreüe . 
Por ce m'en veill ci conseillier , 
car tuit estes mi conseillier , 
si vos cri merci , jointes paumes , 
que cist las doulereus Guillaumes , 
qui si bien s'est vers moi portez , 
soit secouruz et confortez . 
Et se por lui ne vos prioie , 
certes prier vos en devroie 
au mains por Jehan alegier , 
qu'il escrive plus de legier , 
que cest avantages li fetes 
( car il nestra , j'en sui prophetes ) , 
et por les autres qui vendront , 
qui devotement entendront 
a mes conmendemanz ensuivre 
qu'il troveront escriz ou livre , 
si qu'il puissent de Jalousie 
seurmonter l'engaigne et l'envie 
et touz les chatiaus depecier 
qu'ele osera ja mes drecier . 
Conseillez m'en ! Quel la feron ? 
Conment nostre ost ordeneron ? 
Par quel part mieuz leur porron nuire 
por plus tot leur chastel destruire ? » 
Ainsinc Amors a ceus parole 
qui bien reçurent sa parole . 

Quant il ot sa reson fenie , 
conseilla soi la baronie . 
En pluseurs sentences se mistrent , 
divers diverses choses distrent ; 
mes puis divers descorz s'acordent , 
au dieu d'Amors l'acort recordent : 
« Sire , font il , acordé somes 
par l'acort de trestouz noz homes , 
fors de Richece seulement , 
qui a juré son serement 
que ja cest chastel n'aserra 
ne ja , ce dit , cop n'i ferra 
de dart , de lance ne de hache 
por home qui parler en sache , 
ne de nule autre arme qui soit ; 
et nostre enprinse despisoit , 
et s'est de nostre ost departie , 
au mains quant a ceste partie , 
tant a ce vallet en despit ; 
et por ce le blasme et despit 
c'onques , ce dit , cil ne l'ot chiere , 
por ce li fet ele tel chiere ; 
si le het et herra des or 
puis qu'il ne veust fere tresor , 
onc ne li fist autre forfet . 
Vez ci quan qu'il li a forfet : 
bien dit , sanz faille , qu'avant ier 
la requist d'entrer ou santier 
qui Trop Doner est apelez , 
et la flatoit ileuc delez , 
mes povres iert quant l'en pria , 
por ce l'entree li nia ; 
n'oncor n'a pas puis tant ovré 
qu'un seul denier ait recovré 
qui quites demorez li soit , 
si con Richece nous disoit . 
Et quan ce nous ot recordé , 
sanz lui nous soumes acordé . 

Si trovons en nostre acordance 
que Faus Semblant et Attenance 
avec touz ceus de leur banieres 
assaudront la porte darrieres 
que Male Bouche tient en garde 
o ses Normanz ( que maus feus arde ! ) , 
o eus Cortoisie et Largece , 
qui remoutreront leur proece 
contre la Vielle qui mestrie 
Bel Acueill par dure mestrie . 

Emprés , Deliz et Bien Celer 
iront por Honte escerveler ; 
seur lui leur ost assembleront 
et cele porte assegeront . 

Contre Poor ont ahurté 
Hardement avec Seürté ; 
la seront o toute leur suite 
qui ne sot onques riens de fuite . 

Franchise et Pitié s'offerront 
contre Dangier et l'aserront . 
Donc iert l'ost ordenee assez ; 
par ceus iert li chasteaus quassez , 
se chascuns i met bien s'entente , 
por quoi Venus i soit presente , 
vostre mere , qui mout est sage , 
qu'ele set trop de cest usage ; 
ne sanz li n'iert ce ja parfet 
ne par parole ne par fet : 
si fust bien que l'en la mandast , 
car la besoigne en amandast . 

- Seigneur , ma mere la deesse , 
qui ma dame est et ma mestresse , 
n'est pas du tout a mon desir , 
n'en faz pas quan que je desir , 
si seust ele mout bien acorre , 
quant il li plest , por moi secorre 
a mes besoignes achever . 
Mes ne la veill or pas grever ; 
ma mere est , si la creign d'enfance , 
je li port mout grant reverance , 
qu'enfes qui ne creint pere et mere 
ne peut estre qu'il nou compere . 
Et ne porquant bien la savrons 
mander quant mestier en avrons . 
S'el fust ci pres , tost i venist , 
que riens , ce croi , ne la tenist . 

Ma mere est de mout grant proece , 
el a pris mainte forterece 
qui coutoit plus de mil besanz , 
ou je ne fusse ja presanz , 
si le me metoit l'en asseure ; 
mes ja n'i entrasse nule heure , 
ne ne me plust onques tel prise 
de forterece sanz moi prise , 
car il me semble , que qu'an die , 
que ce n'est fors marcheandie . 
Qui achate un destrier .c. livres , 
pait les , si en sera delivres ; 
n'en doit plus riens au marcheant , 
ne cil ne l'en redoit neant . 
Je n'apele pas vente don : 
vente ne doit nul guerredon , 
n'i affiert graces ne merites , 
l'un de l'autre se part tout quites . 

Si n'est ce pas vente senblable , 
car , quant cil a mis en l'estable 
son destrier , il le peut revendre 
et chatel ou gaaig reprendre ; 
au mains ne peut il pas tout perdre : 
s'il se devoit au cuir aherdre , 
li cuirs au mains l'en demorroit , 
don quelque chose avoir porroit ; 
ou , s'il a si le cheval chier 
qu'il le gart por son chevauchier , 
tourjorz iert il du cheval sires . 
Mes trop par est li marchiez pires 
dom Venus se seust entremetre , 
car nus n'i savra ja tant metre 
qu'il n'i perde tout le cheté 
et tout quan qu'il a acheté . 
L'avoir , le pris a li vendierres 
si que tout pert li achetierres , 
car ja tant n'i metra d'avoir 
qu'il en puist seignorie avoir 
ne que ja puisse enpeeschier , 
por doner ne por preeschier , 
que maugré sien autant n'en ait 
uns estranges , s'il i venait , 
por doner tant , ou plus , ou mains , 
fust Bretons , Engleis ou Roumains , 
voire , espoir , trestout por noiant , 
tant peut il aler fabloiant . 
Sunt donc sage tel marcheant ? 
Mes foul et chetif mescheant , 
quant chose a esciant achetent 
ou tout perdent quan qu'il i metent 
ne si ne leur peut demorer , 
ja tant n'i savront laborer . 
Ne porquant , je nou quier naier , 
ma mere n'en sieust riens paier ; 
n'est pas si fole ne si nice 
qu'el s'entremeïst de tel vice ; 
mes bien sachiez que tiex la paie 
qui puis se repent de la paie , 
quant Povreté l'a en destrece , 
tout fust il deciples Richece , 
qui por moi rest en grant esveill , 
quant ele veut ce que je veill . 

Mes par sainte Venus , ma mere , 
et par Saturnus , son viell pere , 
qui ja l'angendra jenne touse , 
mes non pas de sa fame espouse ; 
oncor le vos veill plus jurer , 
por mieuz la chose asseürer , 
par la foi que doi touz mes freres , 
don nus ne set nomer les peres , 
tant sunt divers , tant en i a , 
que touz ma mere a sai lia ; 
oncor vos en jur et tesmoign 
la palu d'enfer a tesmoign 
( or ne buvré je de piment 
devant un an se je ci ment , 
car des dex savez la coustume : 
qui a parjurer l'acoustume 
n'en boit jusque l'an soit passez ) ; 
or en ai je juré assez , 
maubailliz sui se m'en parjur , 
mes ja ne m'en verrez parjur : 
puis que Richece ci me faut , 
cher li cuit vendre cest defaut . 
El le comparra , s'el ne s'arme 
au mains d'espee ou de jusarme ; 
et puis qu'el ne m'ot pas hui chier 
des lors qu'el sot que trebuchier 
la forterece et la tor dui , 
mal vit ajorner le jor d'hui . 
Se je puis riche home baillier , 
vos le me verrez si taillier 
qu'il n'avra ja tant mars ne livres 
qu'il n'en sait en brief tens delivres . 
Voler feré touz ses deniers , 
s'il ne li sordent en greniers ; 
si le plumeront noz puceles 
qu'il li faudra plumes noveles , 
et le metront a terre vendre , 
s'il ne s'en set mout bien deffendre . 

Povre home ont fet de moi leur mestre ; 
tout ne m'aient il de quoi pestre , 
ne les ai je pas en despit : 
n'est pas preudon qui les despit . 
Mout est Richece enfrune et gloute , 
qui les vistoie et chace et boute . 
Mieuz aiment que ne font li riche , 
li aver , li tenant , li chiche , 
et sunt , foi que doi mon aial , 
plus serviable et plus laial ; 
si me soffist a grant plenté 
leur bons queurs et leur volenté . 
Mis ont en moi tout leur penser , 
afforce m'esteut d'eus penser ; 
tost les meïsse a granz hauteces 
se je fusse dex des richeces 
ausinc con je sui dex d'amors , 
tiel pitié me font leur clamors . 
Si convient que cestui sequeure 
qui tant en moi servir labeure , 
car s'il des maus d'amer morait , 
n'apert qu'en moi point d'amor ait . 

- Sire , font il , c'est veritez 
trestout quan que vos recitez . 
Bien rest li seremenz tenables , 
con bons et fins et convenables , 
que fet avez des riches homes . 
Ainsinc iert il , certains en somes : 
se riche home vos font homage , 
il ne feront mie que sage , 
car ja ne vos en parjurrez , 
ja la paine n'en endurrez 
que pigment en lessiez a boivre . 
Dames leur braieront tel poivre , 
s'il peuent en leur laz choair , 
qu'il leur en devra meschoair ; 
dames si cortoises seront 
que bien vos en aquiteront , 
ja n'i querrez autres vicaires , 
car tant des blanches et des noires 
leur diront , ne vos esmaiez , 
que vos en tendrez a paiez . 
Ja ne vos en mellez seur eles : 
tant leur conteront de noveles 
et tant leur movront de requestes 
par flateries deshonestes , 
et leur douront si granz colees 
de beseries , d'acolees , 
s'il les craient , certainement 
ne leur demorra tenement 
qui ne veille le meuble ensivre 
dom il seront primes delivre . 
Or conmandez quan que voudroiz , 
nous le feron , soit torz ou droiz . 

Mes Faus Semblant de ceste chose 
por vos entremetre ne s'ose , 
car il dit que vos le haez , 
ne set s'a honir le baez . 
Si vos prions trestuit , biau sire , 
que vos li pardoigniez vostre ire 
et soit de vostre baronie 
avec Atenance , s'amie : 
c'est nostre acort , c'est nostre otroi . 
- Par foi , dist Amors , je l'otroi . 
Des or veill qu'il soit a ma cort . 
Ca , viegne avant ! » Et cil acort . 

« Faus Semblant , par tel covenant 
seras a moi tout maintenant 
que touz noz amis aideras 
et que ja nul n'en greveras , 
ainz penseras d'eus eslever . 
Mes de noz anemis grever , 
tiens soit li poairs et li bauz . 
Tu me seras rois des ribauz , 
qu'ainsinc le veust nostre chapistres . 
Sanz faille , tu iés maus traïstres 
et lierres trop desmesurez , 
.c. mile foiz t'iés parjurez ; 
mes toutevois en audiance , 
por noz genz oster de dotance , 
conmant je que tu leur enseignes , 
au mains par generaus enseignes , 
en quel leu mieuz te troveroient , 
se du trover mestier avoient , 
et conment l'en te connoistra , 
car granz sens en toi connoistre a . 
Di nous en quex leus tu converses . 
- Sire , j'ai mansions diverses , 
que ja ne vos quier reciter , 
s'il vos plest a m'en respiter ; 
car se le voir vos en raconte , 
g'i puis avoir domage et honte . 
Se mi compaignon le savoient , 
certeinement il m'en harroient 
et m'en procurroient ennui , 
s'onques leur cruiauté quennui , 
car il veulent en touz leus taire 
veritez , qui leur est contraire , 
ja ne la querroient oïr . 
Trop en porroie mal joïr 
se je disoie d'eus parole 
qui ne leur fust plesant et mole , 
car la parole qui les point 
ne leur abelist onques point , 
se c'estoit neïs l'evangile 
qui les repreïst de leur guile , 
car trop sunt cruel malement . 
Si sai je bien certainement , 
se je vos en di nule chose , 
ja si bien n'iert vostre cort close 
qu'il nou sachent , conbien qu'il tarde . 
Des preudes homes n'ai je garde , 
car ja seur eus riens n'en prendront 
preudome , quant il m'entendront ; 
mes cil qui seur lui le prendra 
por soupeçoneus se rendra 
qu'il ne veille mener la vie 
de Barat et d'Ypocrisie 
qui m'engendrerent et norrirent . 
- Mout bone engendreüre i firent , 
dist Amors , et mout profitable , 
qu'il engendrerent le deable . 

Mes toutevois , conment qu'il aille , 
convient il , dist Amors , sanz faille 
que ci tes mansions nous nomes 
tantost , oianz trestouz noz homes , 
et que ta vie nous espoignes ; 
n'est pas bon que plus la repoignes , 
tout convient que tu nous desqueuvres 
conment tu serz et de quex heuvres , 
puis que ceanz t'iés enbatuz ; 
et se por voir dire iés batuz , 
si n'en iés tu pas costumiers , 
tu ne seras pas le prumiers . 

- Sire , quant vos vient a plesir , 
se j'en devoie morz gesir , 
ge feré vostre volanté , 
car du fere grant talant é . » 

Faus Semblant , qui plus n'i atant , 
conmence son sarmon atant 
et dit a touz en audience : 
« Baron , entendez ma sentence . 

Qui Faus Semblant vodra connoistre , 
si le quiere au siecle ou en cloistre ; 
nul leu fors en ces .ii. ne mains , 
mes en l'un plus , en l'autre mains . 
Briefment je me vois hosteler 
la ou je me cuit mieuz celer , 
s'est la celee plus seüre 
souz la plus umble vesteüre . 
Religieus sunt mout couvert , 
seculer sunt plus aouvert . 
Si ne veill je mie blamer 
religion ne diffamer : 
en quel que habit que l'en la truisse , 
ja religion , que je puisse , 
humble et leal ne blamerai . 
Ne porquant ja ne l'amerai . 

G'entent des faus religieus , 
des felons , des malicieus , 
qui l'abit en veulent vestir 
et ne veulent leur queur mestir . 
Religieus sunt tuit piteus , 
ja n'en verrez un despiteus ; 
il n'ont cure d'orgueill ensivre , 
tuit se veulent humblement vivre . 
Avec tex genz ja ne maindrai , 
et , se g'i maign , je m'i faindrai ; 
leur habit porré je bien prendre , 
mes ainz me lesseroie pendre 
que ja de mon propos ississe , 
quel que chiere que g'i feïsse . 

Je mains avec les orgueilleus , 
les vezïez , les arteilleus , 
qui mondaines honeurs covoitent 
et les granz besoignes esploitent , 
et vont traçant les granz pitances 
et porchaçant les acointances 
des puissanz homes et les sivent ; 
et se font povre , et il se vivent 
des bons morseaus delicieus 
et boivent les vins precieus ; 
et la povreté vos preeschent , 
et les granz richeces peeschent 
aus seïsmes et aus tramaus . 
Par mon chief , il en istra maus ! 
Ne sunt religieus ne monde ; 
il font un argument au monde 
ou conclusion a honteuse : 
cist a robe religieuse , 
donques est il religieus . 
Cist argumenz est touz fïeus , 
il ne vaut pas un coustel troine : 
la robe ne fet pas le moine . 
Ne porquant nus n'i set respondre , 
tant face haut sa teste tondre , 
voire rere au rasoer d'Elanches , 
qui barat tremche en .xiii. branches ; 
nus ne set si bien distinter 
qu'il en ose un seul mot tinter . 
Mes en quel que leu que je viegne 
ne conment que je m'i contiegne , 
nule riens fors barat n'i chaz ; 
ne plus que dam Tiberz li chaz 
n'entent qu'a soriz et a raz , 
n'entent je a riens fors a baraz . 
Ne ja certes par mon habit 
ne savrez o quex genz j'abit ; 
non ferez vos voir aus paroles , 
ja tant n'ierent simples ne moles . 
Les euvres regarder devez , 
se vos n'avez les euz crevez , 
car s'i font el que il ne dient , 
certainement il vos conchient , 
quelconques robes que il aient , 
de quelconques estat qu'il saient , 
soit clers , soit lais , soit hon , soit fame , 
sires , serjanz , baiasse ou dame . » 

Quan qu'ainsinc Faus Semblant sermone , 
Amors de rechief l'aresone 
et dit en rompant sa parole 
ausinc con s'el fust fausse ou fole : 
« Qu'est ce , deable , es tu effrontez ? 
Quex genz nous as tu ci contez ? 
Peut l'en trover religion 
en seculere mansion ? 
- Oïl , sire . Il ne s'ensuit mie 
que cil maignent mauvese vie 
ne que por ce leur ames perdent 
qui aus dras du siecle s'aherdent , 
car ce seroit trop granz douleurs . 
Bien peut en robes de couleurs 
sainte religion florir . 
Mainz sainz a l'en veü morir , 
et maintes saintes glorieuses , 
devotes et religieuses , 
qui dras conmuns torjorz vestirent , 
n'onques por ce mains n'en saintirent , 
et je vos en nomasse maintes ; 
mes pres que trestoutes les saintes 
qui par iglises sunt priees , 
virges chastes , et mariees 
qui mains biaus enfanz enfanterent , 
les robes du siecle porterent 
et en ceus meïsmes morurent , 
qui saintes sunt , seront et furent . 
Neïs les .xi.m. vierges , 
qui devant Dieu tienent leur cierges , 
don l'en fet feste par iglises , 
furent es dras du siecle prises 
quant eus reçurent leur martyres , 
n'encor n'en sunt il mie pires . 
Bon queur fet la pensee bone , 
la robe n'i tost ne ne done ; 
et la bone pensee l'euvre , 
qui la religion desqueuvre . 
Ileuc gist la religion 
selonc la droite entencion . 

Qui de la toison dam Belin 
an leu de mantel sebelin 
sire Isengrin affubleroit , 
li lous , qui mouton sembleroit , 
por qu'o les berbiz demorast , 
cuidiez vos qu'il nes devorast ? 
Ja de leur sanc mains n'en bevroit , 
mes plus tost les en decevroit , 
car puis qu'eus ne le connoistroient , 
s'il voloit fuire , eus le sivroient . 

S'il a guieres de tex loveaus 
entre tes apostres noveaus , 
Iglise , tu iés maubaillie ; 
se ta citez est assaillie 
par les chevaliers de ta table , 
ta seigneurie est mout endable . 
Se cil s'efforcent de la prendre 
cui tu la bailles a deffendre , 
qui la peut vers eus garantir ? 
Prise sera sanz cop sentir 
de mangonel ne de perriere , 
sanz desploier au vent baniere ; 
et se d'eus ne la veuz rescorre , 
ainceis les lesses par tout corre , 
lesses ? mes se tu leur conmandes , 
donc n'i a fors que tu te randes 
ou leur tributaire deviegnes 
par pez fesant et d'aus la tiegnes , 
se meschief ne t'en vient greigneur 
qu'il en soient du tout seigneur . 
Bien te sevent ore escharnir : 
par jour queurent les murs garnir , 
par nuit nes cessent de miner . 
Pense d'ailleurs enraciner 
les entes ou tu veuz fruit prendre , 
la ne te doiz tu pas attendre . 
Mes a tant pez : ci m'en retour , 
n'en veill or plus dire a ce tour , 
se je m'en puis a tant passer , 
car trop vos porroie lasser . 

Mes bien vos veill convenancier 
de touz voz amis avancier , 
por quoi ma compaignie veillent ; 
si sunt il mort s'il ne m'acueillent . 
Et m'amie ausinc serviront , 
ou ja , par Dieu , ne cheviront . 
Sanz faille traïstres sui gié 
et por larron m'a Diex juigié . 
Parjurs sui ; mes ce que j'afin , 
set l'en enviz devant la fin ; 
car pluseur par moi mort reçurent 
qui onc mon barat n'apercurent , 
et reçoivent et recevront 
qui ja mes ne l'apercevront . 
Qui l'apercevra , s'il est sages , 
gart s'en , ou c'iert ses granz domages . 
Mes tant est forz la decevance 
que trop est grief l'apercevance , 
car Protheüs , qui se soloit 
muer en tout quan qu'il voloit , 
ne sot onc tant barat ne guile 
con je faz , car onques en vile 
n'entrai ou fusse conneüz , 
tant i fusse oïz ne veüz . 

Trop sé bien mes habiz changier , 
prendre l'un et l'autre estrangier . 
Or sui chevaliers , or sui moines , 
or sui prelaz , or sui chanoines , 
or sui clers , autre heure sui prestres , 
or sui deciples , or sui mestres , 
or chateleins , or forestiers : 
briefment je sui de touz mestiers . 
Or resui princes , or sui pages , 
et sai par queur trestouz langages ; 
autre heure sui vieuz et chenuz , 
or resui jennes devenuz ; 
or sui Roberz , or sui Robins , 
or cordeliers , or jacobins ; 
si pregn por sivre ma compaigne , 
qui me solace et m'acompaigne 
( c'est dame Attenance Contrainte ) , 
autre desguiseüre mainte , 
si com il li vient a plesir , 
por acomplir li son desir . 
Autre eure vest robe de fame , 
or sui damoisele , or sui dame ; 
autre eure sui religieuse , 
or sui rendue , or sui prieuse , 
or sui nonnain , or abbeesse , 
or sui novice , or sui professe , 
et vois par toutes regions 
çarchant toutes religions ; 
mes de religion sanz faille 
j'en lés le grain et pregn la paille . 
Por genz enbacler i habit , 
je n'en quier sanz plus que l'abit . 
Que vos diroie ? En tele guise 
con il me plest je me desguise . 
Mout est en moi muez li vers , 
mout sunt li fet au diz divers . » 

Ci se voust tere Faus Semblant , 
mes Amors ne fet pas semblant 
qu'il soit ennuiez de l'oïr , 
ainz li dit por eus resjoïr : 
« Di nous plus especiaument 
conment tu serz desloiaument , 
ne n'aies pas du dire honte , 
car si con tes habiz nous conte , 
tu sembles estre uns sainz hermites . 
- C'est voirs , mes je suis ypocrites . 
- Tu vas preeschant atenance . 
- Voire voir , mes j'emple ma pance 
de tres bons morseaus et de vins 
tex con il affiert a devins . 
- Tu vas preeschant povreté . 
- Voire , riches a poeté . 
Mes conbien que povres me faigne , 
nul povre je ne contredaigne . 

J'ameroie mieuz l'acointance 
.c. mile tanz du roi de France 
que d'un povre , par Nostre Dame , 
tout eüst il ausinc bone ame ! 
Quant je voi touz nuz ces truanz 
trembler sus ces fumiers puanz 
de froit , de fain crier et brere , 
ne m'entremet de leur affere . 
S'il sunt a l'Ostel Dieu porté , 
ja n'ierent par moi conforté , 
car d'une aumosne toute seule 
ne me pestroient il la gueule , 
qu'il n'ont pas vaillant une seiche . 
Que donra qui son cousteau leiche ? 
Mes du riche usurier malade 
la visitance est bone et sade ; 
celui vois je reconforter , 
car j'en cuit deniers aporter ; 
et se la male mort l'enosse , 
bien le convoi jusqu'a la fosse . 
Et s'aucuns vient qui me repreigne 
por quoi dou povre me refreigne , 
savez vos conment j'en eschape ? 
Je faz entendant par ma chape 
que li riches est entechiez 
plus que li povres de pechiez , 
s'a greigneur mestier de conseill , 
por ce i vois , por ce le conseill . 

Ne porquant autresi grant perte 
receit l'ame en trop grant poverte 
conme el fet en trop grant richece ; 
l'une et l'autre egaument la blece , 
car ce sunt .ii. extremitez 
que richece et mendicitez . 
Li maiens a non soffisance , 
la gist des vertuz l'abundance , 
car Salomon tout a delivre 
nous a escrit en un sien livre 
de Paraboles , c'est le tistre , 
tout droit ou treintiesme chaspistre : 
“ Garde moi , Dieu , par ta puissance , 
de richece et de mendiance ; 
car riches hon , quant il s'adrece 
a trop penser a sa richece , 
tant met son queur en la folie 
que son creator en oblie . 
Cil que mendicitez guerroie , 
de pechié conment le guerroie ? 
Enviz avient qu'il ne soit lierres 
et parjurs ” , ou Dex est mentierres , 
se Salemon dist de par lui 
la lestre que ci vos parlui . 
Si puis bien jurer sanz delai 
qu'il n'est escrit en nule lai , 
au mains n'est il pas en la nostre , 
que Jhesucrist ne si apostre , 
tant con il alerent par terre , 
fussent onques veü pain querre , 
car mendier pas ne voloient 
( ainsinc preechier le soloient 
jadis par Paris la cité 
li mestre de divinité ) ; 
si poïssent il demander 
de plain poair , sanz truander , 
car de par Dieu pasteur estoient 
et des ames la cure avoient . 
Neïs , emprés la mort leur mestre , 
reconmancierent il a estre 
tantost laboreor de mains ; 
de leur labor , ne plus ne mains , 
retenoient leur soustenance 
et vivoient en pacience ; 
et se remenant an avoient , 
aus autres povres le donoient ; 
n'en fondoient palés ne sales , 
ainz gisoient en mesons sales . 

Puissanz hon doit , bien le recors , 
au propres mains , au propre cors , 
en laborant querre son vivre 
s'il n'a don il se puisse vivre , 
conbien qu'il soit religieus 
ne de servir Dieu curieus : 
ainsinc fere le li convient , 
fors es cas don il me sovient , 
que bien raconter vos savré 
quant tens du raconter avré . 
Et oncor devroit il tout vendre 
et du labeur sa vie prendre , 
s'il iert bien parfez en bonté , 
ce m'a l'Escriture conté . 
Car qui oiseus hante autrui table , 
lobierres est et sert de fable . 

N'il n'est pas , ce sachiez , roisons 
d'escuser sai par oroisons , 
qu'il escovient en toute guise 
entrelessier le Dieu servise 
por ces autres neccessitez : 
menger esteut , c'est veritez , 
et dormir , et fere autre chose ; 
nostre oroison lors se repose : 
ausinc se covient il retrere 
d'oroison por son labeur fere , 
car l'Escriture s'i acorde , 
qui la verité nous recorde . 

Et si deffent Justinians , 
qui fist noz livres ancians , 
que nus hon en nule meniere , 
poissanz de cors , son pain ne quiere , 
por qu'il le truisse ou gaaignier . 
L'en le devroit mieuz mehaignier 
ou fere en aperte joustice 
que soutenir en tel malice . 
Ne font pas ce que fere doivent 
cil qui tex ausmosnes reçoivent , 
s'il n'en ont espoir priviliege 
qui de la paine les elliege ; 
mes ne cuit pas qu'il soit eüz , 
se li princes n'est deceüz , 
ne si ne recuit pas savoir 
qu'il le puissent par droit avoir . 
Si ne faz je pas terminance 
du prince ne de sa poissance , 
ne par mon dit ne veill comprandre 
s'el se peut en tel cas estandre ; 
de ce ne me doi antremetre . 
Mes je croi que , selonc la letre , 
les aumosnes qui sunt deües 
aus lasses genz povres et nues , 
foibles et vieuz et mehaigniez , 
par cui pains n'iert mes gaaigniez 
por ce qu'il n'en ont la poissance , 
qui les menjue en leur grevance , 
il menjue son danpnement , 
se cil qui fist Adan ne ment . 

Et sachiez , la ou Dieu conmande 
que li preudon quan qu'il a vande 
et doint aus povres et le sive , 
por ce ne veust il pas qu'il vive 
de lui servir en mendiance , 
ce ne fu onques sa sentance . 
Ainz entant que de ses mains euvre 
et qu'il le sive par bone euvre , 
car saint Poul conmandoit ovrer 
aus apostres por recovrer 
leur neccessitez et leur vies , 
et leur deffendoit truandies 
et disoit : “ De voz mains ovrez , 
ja seur autrui ne recovrez . ” 
Ne voloit que riens demandassent , 
a quex que genz qu'il preeschassent , 
ne que l'evangille vendissent , 
ainz dotoit que , s'il requeïssent , 
qu'il ne toussissent en requerre , 
qu'il sunt maint doneür en terre 
qui por ce donent , au voir dire , 
qu'il ont honte de l'escondire ; 
ou li requeranz leur ennuie , 
si donent por ce qu'il s'en fuie . 
Et savez que ce leur profite ? 
Le don perdent et la merite . 
Quant les bones genz qui oaient 
le sarmon saint Poul li prioaient 
por Dieu qu'il vosist dou leur prendre , 
n'i vosist il ja la main tendre , 
mes du labeur des mains prenoit 
ce don sa vie soutenoit . 

- Di moi donques , conment peut vivre 
fors hon de cors qui Dieu veust sivre , 
puis qu'il a tout le sien vendu 
et aus povres Dieu despendu , 
et veust tant seulement orer 
sanz ja mes de mains laborer ? 
Le peut il fere ? - Oïl . - Conmant ? 
- S'il entroit , selonc le conmant 
de l'escriture , en abbaïe 
qui fust de propre bien garnie , 
si con sunt ore cil blanc moine , 
cil noir et cil reglier chanoine , 
cil de l'Ospital , cil du Tample , 
car j'en repuis bien fere example , 
et i preïst sa soutenance , 
car la n'a point de mendiance . 
Ne porquant maint moine labeurent , 
et puis au Dieu servise queurent . 

Et por ce qu'il fu grant descorde 
en un tens don je me recorde 
seur l'estat de mendicité , 
briefment vos iert ci recité 
conment peut hon mendianz estre 
qui n'a don il se puisse pestre . 
Les cas en orrez tire à tire 
si qu'il n'i avra que redire , 
maugré les felonesses jangles , 
car veritez n'a cure d'angles ; 
si porré je bien comparer , 
quant onc osai tel champ arer . 

Vez ci les cas especiaus : 
se li hons est si bestiaus 
qu'il n'ait de nul mestier sciance , 
ne n'en desierre l'ignorance , 
a mendience se peut trere 
jusqu'il sache aucun mestier fere 
don il puisse sanz truandie 
loiaument gaaignier sa vie ; 
ou s'il laborer ne peüst 
por maladie qu'il eüst , 
ou por viellece ou por enfance , 
torner se peust a mendiance ; 
ou s'il a trop , par aventure , 
d'acoustumee norreture 
vescu delicieusement , 
les bones genz conmunement 
en doivent lors avoir pitié 
et soffrir le par amitié 
mendier et son pain querir , 
non pas lessier de fain perir ; 
ou s'il a d'ovrer la sciance 
et le volair et la puissance , 
presz de laborer bonement , 
mes ne treuve pas prestement 
qui laborer fere li veille 
por riens que fere puisse ou seille , 
bien peut lors en mendicité 
porchacier sa neccessité ; 
ou s'il a son labeur gaaigne , 
mes il ne peut de sa gaaigne 
souffisaument vivre sus terre , 
bien se peut lors metre a pain quere 
et d'uis en huis par tout tracier 
por le remaignant porchacier ; 
ou s'il veust , por la foi deffendre , 
quelque chevalerie enprendre , 
soit d'armes ou de letreüre 
ou d'autre covenable cure , 
se povreté le va grevant , 
bien peut , si con j'ai dit devant , 
mendier tant qu'il puisse ovrer 
por ses estovoirs recovrer , 
mes qu'il euvre des mains itex , 
non pas des mains esperitex , 
mes des mains du cors proprement , 
sanz metre i double entendement . 
En touz ces cas et es semblables , 
se plus en trovez resonables 
seur ceus que ci presenz vos livre , 
qui de mendicité veust vivre 
fere le peut , non autrement , 
se cil de Saint Amor ne ment , 
qui desputer solait et lire 
et preeschier ceste matire 
a Paris avec les devins . 
Ja ne m'eïst ne pains ne vins 
s'il n'avoit en sa verité 
l'acort de l'Université 
et du peuple conmunement 
qui oait son preeschement . 
Nus preudon de ce refuser 
ver Dieu ne se peut escuser : 
qui grocier en vodra , si groce ; 
ou corrocier , si s'en corroce ; 
car je ne m'en teroie mie , 
se j'en devoie perdre vie , 
ou estre mis , contre droiture , 
conme saint Poul , en chartre oscure , 
ou estre baniz du rïaume 
a tort , con fu mestre Guillaume 
de Saint Amor , qu'Ypocrisie 
fist essillier par grant envie . 

Ma mere en essill le chaça , 
le vaillant home , tant braça , 
por verité qu'il soutenoit . 
Vers ma mere trop mesprenoit , 
por ce qu'il fist un noveau livre 
ou sa vie fist toute escrivre , 
et voloit que je reniasse 
mendicité et laborasse , 
se je n'avoie de quoi vivre . 
Bien me voloit tenir por ivre , 
car laborer ne me peut plere . 
De laborer n'ai je que fere , 
trop a grant paine en laborer . 
J'aim mieuz devant les genz orer 
et affubler ma renardie 
du mantel de papelardie . 

- Qu'est ce , deable ? Quex sunt ti dit ? 
Qu'est ce que tu as ici dit ? 
- Quoi ? - Granz desleautez apertes ! 
Don ne crainz tu pas Dieu ? - Non , certes , 
qu'enviz peut a grant chose ateindre 
en cest siecle qui Dieu veust creindre ; 
car li bon , qui le mal eschivent 
et leaument du leur se vivent 
et qui selonc Dieu se maintienent , 
enviz de pain a autre vienent . 
Tex genz boivent trop de mesese , 
n'est vie qui tant me desplese . 

Mes esgardez que de deniers 
ont usurier en leur greniers , 
faussonier et termaieür , 
baillif , bedel , prevost , maieur : 
tuit vivent pres que de rapine . 
Li menuz pueple les encline , 
et cil conme lou les deveurent ; 
trestuit sus les povres genz queurent , 
n'est nus qui despoillier nes voille , 
tuit s'affublent de leur despoille , 
trestuit de leur sustance hument , 
sanz eschauder touz vis les plument ; 
li plus fors le plus foible robe . 
Mes je , qui vest ma simple robe , 
lobant lobez et lobeürs , 
robe robez et robeeurs . 

Par ma lobe entas et amasse 
grant tresor en tas et en masse , 
qui ne peut por riens affonder ; 
car se j'en faz palés fonder 
et acomplis touz mes deliz 
de compaignies ou de liz , 
de tables plaines d'entremés 
( car ne veill autre vie mes ) , 
recroist mes argenz et mes ors ; 
car ainz que soit vuiz mes tresors , 
denier me vienent a resours . 
Ne faz je bien tunber mes ours ? 
En aquerre est toute m'entente , 
mieuz vaut mes porchaz que ma rente . 
S'en me devoit tuer ou batre , 
si me veill je par tout enbatre , 
si ne querroie ja cessier 
ou d'empereeurs confessier , 
ou rois , ou dux , ou bers , ou contes . 
Mes des povres genz est ce hontes , 
je n'aim pas tel confession . 
Se n'est por autre occasion , 
je n'ai cure de povre gent : 
leur estat n'est ne bel ne gent . 

Ces empereriz , ces duchesses , 
ces raïnes et ces contesses , 
ces hautes dames palatines , 
ces abbaesses , ces beguines , 
ces ballives , ces chevalieres , 
ces bourjaises cointes et fieres , 
ces nonains et ces damoiseles , 
por qu'eus saient riches ou beles , 
saient nues ou bien parees , 
ja ne s'en iront esgarees . 

Et por le sauvement des ames 
g'enquier des seigneurs et des dames 
et de tretoutes leur mainies 
les proprietez et les vies , 
et leur faz croire et met es testes 
que leur prestres curez sunt bestes 
envers moi et mes compaignons , 
don j'ai mout de mauvés gaignons , 
a cui je seull , sanz riens celer , 
les secrez aus genz reveler ; 
et eus ausinc tout me revelent , 
que riens du monde il ne me celent . 

Et por les felons aperçoivre 
qui ne cessent des genz deçoivre , 
paroles vos diré ja ci 
que nous lisons de saint Maci , 
c'est a savoir l'evangelistre , 
ou vint e troisieme chapistre : 

“ Seur la chaiere Moÿsi 
( car la glose l'espont isi : 
c'est le Testament Ancien ) 
sidrent scribe et pharisien 
( ce sunt les fausses genz maudites 
que la letre apele ypocrites ) . 
Fetes ce qu'il sarmoneront , 
ne fetes pas ce qu'il feront . 
Du bien dire n'ierent ja lent , 
mes il n'ont du fere talent . 
Il lient aus genz decevables 
griés fes qui ne sunt pas portables , 
et seur les espaules leur posent , 
mes a leur doi mouvoir nes osent . 
- Por quoi non ? - Par foi , qu'il ne veulent ; 
car les espaules sovent seulent 
aus porteürs des fes douloir , 
por ce fuient cil tel vouloir . 
S'il font euvres qui bones soient , 
c'est por ce que les genz les voient . 
Leur philateres eslargissent 
et leur finbries agrantissent ; 
et des sieges aiment aus tables 
les plus hauz , les plus honorables , 
et les prumiers des synagogues , 
con fiers et orgueilleus et rogues ; 
et aiment que l'en les salue 
quant il trespassent par la rue , 
et veulent estre apelé mestre , 
ce qu'il ne devroient pas estre , 
car l'esvangile vet encontre , 
qui leur desleauté demontre . 

Une autre coustume ravons 
seur ceus que contre nous savons : 
trop les volons forment haïr 
et tuit par acort envaïr . 
Ce que l'un het , li autre heent , 
tretuit a confundre le beent . 
Se nous veons qu'il puist conquerre 
par quex que genz honeur en terre , 
provendes ou possessions , 
a savoir nous estudions 
par quele eschiele il peut monter ; 
et por li mieuz prendre et donter 
par traïson le diffamons 
vers ceus , puis que nous ne l'amons . 
De s'eschiele les echillons 
ainsinc coupons , et le pillons 
de ses amis , qu'il ne savra 
ja mot que perduz les avra . 
Car s'en apert le grevions , 
espoir blasmez en serions 
et si faudrions a nostre esme ; 
car se nostre entencion pesme 
savoit cil , il s'en desfendroit 
si que l'en nous en reprendroit . 

Grant bien se l'un de nos a fet , 
par nous touz le tenons a fet . 
Voire , par Dieu , s'il le faigneit 
ou , sanz plus , vanter s'en daigneit 
d'avoir avancié quex ques homes , 
tuit du fet parçonier nos fomes 
et disons , bien savoir devez , 
que tex est par nous eslevez . 
Et pour avoir des genz loanges , 
des riches homes par losanges 
empetrons que letres nous doignent 
qui la bonté de nos tesmoignent , 
si que l'en croie par le monde 
que vertu toute en nous habonde . 
Et tourjorz povres nos faignon , 
mes , conment que nos nos plaignon , 
nous somes , ce vos faz savoir , 
cil qui tout ont sanz riens avoir . 

Si m'entremet de corretages , 
je faz pes , je joig mariages , 
seur moi preign execucions 
et vois en procuracions . 
Mesagiers suis et faz enquestes , 
si ne me sunt eus pas honestes ; 
les autrui besoignes trestier , 
ce m'est un trop plesant mestier ; 
et se vos avez riens a fere 
vers ceus entor cui je repere , 
dites le moi , c'est chose fete 
si tost con la m'avrez retrete : 
por quoi vos m'aiez bien servi , 
mon servise avez deservi . 
Mes qui chastier me voudroit , 
tantost ma grace se toudroit , 
ne m'aim pas home ne ne pris 
par cui je sui de riens repris . 
Les autres veill je touz reprendre , 
mes ne veill leur reprise entendre , 
car je , qui les autres chasti , 
n'ai mestier d'estrange chasti . 

Si n'ai mes cure d'ermitages , 
j'ai lessié deserz et boschages , 
et quit a saint Jehan Baptiste 
du desert et menoir et giste . 
Trop par estoie loign gitez ; 
es bours , es chateaus , es citez 
faz mes sales et mes palés , 
ou l'en peut corre a plein alés ; 
et di que je sui hors du monde , 
mes je m'i plunge et m'i affonde 
et m'i aese et baigne et noe 
mieuz que nul poisson de sa noe . 

Je sui des vallez Antecrit , 
des larrons don il est escrit 
qu'il ont habit de sainteé 
et vivent en tel fainteé . 
Dehors semblons aigneaus pitables , 
dedanz somes lous ravisables ; 
si avironnons mer et terre , 
a tout le monde avons pris guerre , 
et volons du tout ordener 
quel vie l'en i doit mener . 
S'il i a chastel ne cité 
ou bogres saient recité , 
neïs s'il ierent de Melan , 
car ausinc les en blasme l'an , 
ou se nus hon outre mesure 
vent a terme ou preste a usure , 
tant est d'aquerre curieus , 
ou s'il est trop luxurieus , 
ou lierres , ou symoniaus , 
soit prevosz , soit officiaus , 
ou prelaz de jolive vie , 
ou prestres qui tiegne s'amie , 
ou vielles pustains hostelieres , 
ou maquereaus , ou bordelieres , 
ou repris de quelconques vice 
dom l'en doie fere joustice , 
par trestouz les sainz que l'en proie ! 
s'il ne se deffent de lamproie , 
de luz , de saumon ou d'anguile , 
s'en le peut trover en la vile , 
ou de tartes ou de flaons 
et de formages en glaons , 
qu'ausinc est ce mout biau joël 
o la poire de kailloël , 
ou d'oisons gras , ou de chapons 
dom par les gueules nous frapons , 
ou s'il ne fet venir en haste 
chevreaus , connins , lardez en haste , 
ou de porc au meins une longe , 
il avra de corde une longe 
a quoi l'en le menra bruler , 
si que l'en l'orroit bien uler 
d'une grant luie tout entour ; 
ou sera pris et mis en tour 
por estre a tourjorz enmurez , 
s'il ne nos a bien procurez ; 
ou sera puniz du meffet 
plus , espoir , qu'il n'avra meffet . 

Mes s'il , se tant d'engin avoit , 
une grant tour fere savoit , 
ne li chausist ja de quel pierre , 
fust sanz compas ou sanz esquierre , 
neïs de motes ou de fust 
ou d'autre rien , que que ce fust , 
mes qu'il eüst leanz assez 
des biens temporex amassez , 
et dreçast sus une perriere 
qui lançast devant et darriere 
et des .ii. costez ensement 
encontre nos espessement 
tex chaillous con m'oez nomer 
por soi fere bien renomer , 
et gitast an granz mangoneaus 
vins en barilz ou en toneaus 
ou granz sas de centeine livre , 
tost se porroit voair delivre . 
Et s'il ne treuve tex pitances , 
estudit en equipollences 
et lest ester leus et fallaces , 
s'il n'en cuide aquerre noz graces , 
ou tel tesmoign li porteron 
que tout vif ardoir le feron , 
ou li donron tel penitance 
qui vaudra pis que la pitance . 

Ja ne les connoistrez aus robes , 
li faus treïstres pleins de lobes ; 
leur fez vos esteut regarder , 
se vos volez bien d'eus garder . 

Et se ne fust la bone garde 
de l'Université , qui garde 
la clef de la crestienté , 
tout eüst esté tourmenté , 
quant par mauvese entencion , 
en l'an de l'incarnacion 
.m. et .ii.c. .v. et .l. , 
n'est hom vivanz qui m'en desmante , 
fu bailliez , c'est bien chose voire , 
por prendre conmun examplaire , 
un livre de par le deable , 
c'est l'Esvangile Pardurable , 
que li Sainz Esperiz menistre , 
si con il apparoit ou tistre , 
ainsinc est il entitulez ; 
bien est digne d'estre brulez . 
A Paris n'ot home ne fame , 
ou parvis devant Nostre Dame , 
qui lors avoir ne l'i peüst 
a transcrivre , s'il li pleüst . 
La trovast par granz mespraisons 
maintes teles conparaisons : 
autant con par sa grant valeur , 
soit de clarté soit de chaleur , 
seurmonte li soleuz la lune , 
qui trop est plus trouble et plus brune , 
et li noiaus des noiz la quoque , 
ne cuidiez pas que je me moque , 
seur m'ame le vos di sanz guile , 
tant seurmonte ceste evangile 
ceus que li .iiii. evangelistre 
Jhesucrist firent a leur tistre . 
De tex comparaisons grant masse 
i trovast l'en , que je trespasse . 

L'Université , qui lors iere 
endormie , leva la chiere ; 
du bruit du livre s'esveilla 
n'onc puis guieres ne someilla , 
ainz s'arma por aler encontre , 
quant el vit cel horrible montre , 
toute preste de bataillier 
et du livre aus juges baillier . 
Mes cil qui la le livre mistrent 
saillirent sus et le repristrent 
et se hasterent du repondre , 
car il ne savoient respondre 
par espondre ne par gloser 
a ce qu'em volait opposer 
contre les paroles mal dites 
qui en ce livre sunt escrites . 
Or ne sai qu'il en avendra 
ne quel chief cil livres tendra , 
mes onquor leur convient atendre 
tant qu'il le puissent mieuz deffendre . 

Ainsint Antecrist atendrons , 
tuit ensemble a lui nos tendrons . 
Cil qui ne s'i vorront aherdre , 
la vie leur convendra perdre . 
Les genz encontre eus esmovrons 
par les baraz que nous covrons , 
et les feron deglavier 
ou par autre mort devier , 
puis qu'il ne nos voudront ensivre , 
qu'il est escrit ainsint ou livre 
qui ce raconte et senefie : 
tant con Pierres ait seigneurie , 
ne peut Jehan moutrer sa force . 
Or vos ai dit du sen l'escorce , 
qui fet l'entencion repondre ; 
or en veill la moële espondre . 
Par Pierre veust la pape entendre 
et les clers seculiers comprendre , 
qui la loi Jhesucrist tendront 
et garderont et deffendront 
contre touz enpeecheürs ; 
par Jehan , les preecheürs , 
qui diront qu'il n'est loi tenable 
fors l'Evangile Pardurable , 
que li Sainz Esperiz envoie 
por metre genz a bone voie . 
Par la force Jehan antant 
la grace don se va vantant 
qu'il veust pecheeurs convertir 
por les fere a Dieu revertir . 
Mout i a d'autres deablies 
conmandees et establies 
en ce livre que je vos nome , 
qui sunt contre la loi de Rome 
et se tienent a Antecrist , 
si con je truis ou livre escrit . 
Lors conmenderont a occierre 
touz ceus de la partie Pierre , 
mes ja n'avront poair d'abatre , 
ne por occierre ne por batre , 
la loi Pierre , ce vos plevis , 
qu'il n'en demeurt assez de vis 
qui torjorz si la maintendront 
que tuit en la fin i vendront ; 
et sera la loi confundue 
qui par Jehan est entendue . 
Mes ne vos en veill or plus dire , 
car trop a ci longue matire . 
Mes se cist livres fust passez , 
en greigneur estat fusse assez , 
s'ai je ja de mout granz amis 
qui en grant estat m'ont ja mis . 

De tout le monde est empereres 
Baraz , mes sires et mes peres ; 
ma mere en est empereriz . 
Maugré qu'an ait Sainz Esperiz , 
nostre puissant lignage reigne . 
Nous reignons or en chascun reigne , 
et bien est droiz que noz resnons 
qui tretout le monde fesnons 
et savons si les genz deçoivre 
que nus ne s'en set aperçoivre ; 
ou , qui le set apercevoir , 
n'en ose il descovrir le voir ; 
mes cist en l'ire Dieu se boute 
quant plus que Dieu mes freres doute . 
N'est pas en foi bons champions 
qui craint tex simulacions 
ne qui vieust paine refuser 
qui puist venir d'eus encuser . 
Tex hom ne veust entendre a voir 
ne Dieu devant ses euz avoir , 
si l'en punira Dex sanz faille . 
Mes ne m'en chaut conment qu'il aille , 
puis que l'aneur avons des homes . 
Por si bone gent tenu somes 
que de reprendre avons le pris 
sanz estre d'ome nul repris . 
Quex genz doit l'en donc honorer 
fors nos , qui ne cesson d'orer 
devant les genz apertement , 
tout soit il darriers autrement ? 

Est il greigneur forsenerie 
que d'essaucier chevalerie 
et d'amer genz nobles et cointes 
qui robes ont gentes et jointes ? 
S'il sunt tel genz com il aperent , 
si net com netement se perent , 
que leur diz s'acort a leur fez , 
n'est ce grant deaus et granz seurfez ? 
S'il ne veulent estre ypocrite , 
tel gent puisse estre la maldite ! 
Ja certes tex genz n'amerons , 
mes beguins aus granz chaperons , 
aus chieres pales et alises , 
qui ont ces larges robes grises 
toutes frestelees de crotes , 
houseaus fronciez et larges botes 
qui resemblent borse a caillier . 
A ceus doivent princes baillier 
a governer eus et leur terres , 
ou soit par pes ou soit par guerres ; 
a ceus se doit princes tenir 
qui veut a grant honeur venir . 
Et s'il sunt autres qu'il ne semblent , 
qu'ainsint la grace du monde emblent , 
la me veill enbatre et fichier 
por decevoir et por trichier . 
Si ne veill je pas por ce dire 
que l'en doie hunble habit despire , 
por quoi desouz orgueill n'abit : 
nul ne doit haïr por l'abit 
le povre qui s'en est vestuz ; 
mes Dex nou prise .ii. festuz , 
s'il dit qu'il a lessié le monde , 
et de gloire mondaine habonde 
et de delices veust user . 
Qui peut tel beguin escuser ? 
Tex papelarz , quant il se rant , 
puis va mondains deliz querant 
et dit que touz les a lessiez , 
s'il en veust puis estre angressiez , 
c'est li mastins qui glotement 
retorne a son vomissement . 
Mes a vos n'ose je mentir ; 
mes se je peüsse sentir 
que vos ne l'aperceüssiez , 
la mençonge ou poign eüssiez : 
certainement je vos bolasse , 
ja por pechié ne le lessasse ; 
si vos porré je bien faillir , 
s'ous m'en deviez maubaillir . » 

Li dex sorrit de la merveille, 
chascun s'en rit et s'en merveille, 
et dient : « Ci a biau sergent, 
ou bien se doivent fier gent ! » 

« Faus Semblant, dist Amors, di moi, 
puis que de moi tant t'aprimoi 
qu'en ma court si grant poër as 
que rois des ribauz i seras, 
me tendras tu ma couvenance ? 
- Oïl, jou vos jur et fiance, 
n'onc n'orent serjanz plus leaus 
vostre pere ne vostre eaus. 
- Conment ? C'est contre ta nature. 
- Metez vos en en aventure, 
car se pleges en requerez, 
ja plus asseür n'en serez, 
non voir, se j'en bailloie ostages 
ou letres ou tesmoignz ou gages ; 
car a tesmoign vos en apel : 
l'en ne peut oster de sa pel 
le lou tant qu'il soit escorchiez, 
ja tant n'iert batuz ne torchiez. 
Cuidiez que je ne triche et lobe 
por ce se je vest simple robe, 
souz cui j'ai maint grant mal ovré ? 
Ja, par Dieu, mon queur n'en movré - 
et se j'ai chiere simple et coie 
que de mal fere me recroie ? 
M'amie Contrainte Atenance 
a mestier de ma proveance ; 
pieça fust morte et malbaillie 
s'el ne m'eüst en sa baillie. 
Lessiez nos, moi et lui, chevir. 
- Or soit, je t'en croi sanz plevir. » 
Et li lierres enz en la place, 
qui de traïson ot la face 
blanche dehors, dedenz nercie, 
si s'agenoille et l'en mercie. 

Donc n'i a fors de l'atourner. 
« Or a l'assaut sanz sejourner », 
ce dist Amors apertement. 
Donc s'arment tuit conmunement 
de tex armes con armer durent. 
Armez sunt ; et quant armez furent, 
si saillent sus tuit abrivé. 
Au fort chastiau sunt arivé, 
dont ja ne beent a partir 
tant que tuit i soient martir, 
ou qu'il soit pris ainz qu'il s'en partent. 
Leur batailles en .iiii. partent, 
si s'en vont en .iiii. parties, 
si con leur genz orent parties, 
por assaillir les .iiii. portes, 
don les gardes n'ierent pas mortes 
ne malades ne pareceuses, 
ainz ierent forz et viguereuses. 

Or vos dirai la contenance 
de Faus Semblant et d'Atenance, 
qui contre Male Bouche vindrent. 
Entr'eus .ii. un parlement tindrent 
conment contenir se devroient : 
ou se connoistre se feroient, 
ou s'il iroient desguisé. 
Si ont par acort devisé 
qu'il s'en iront en tapinage 
ausinc con en pelerinage, 
con bone gent piteuse et sainte. 
Tantost Atenance Contrainte 
vest une robe kameline 
et s'atourne conme beguine, 
et ot d'un large queuvrechief 
et d'un blanc drap covert le chief. 
Son sautier mie n'oblia ; 
unes paternostres i a 
a un blanc laz de fil pendues, 
qui ne li furent pas vendues ; 
donees les li ot uns freres 
qu'el disoit qu'il estoit ses peres, 
et le visitoit mout sovent 
plus que nul autre du covent ; 
et il sovent la visitoit, 
maint biau sarmon li recitoit. 
Ja por Faus Semblant nou lessast 
que souvent ne la confessast, 
et par si grant devocion 
fesoient leur confession 
que .ii. testes avoit ensemble 
en un chaperon, ce me semble. 

De bele taille la devis, 
mes un poi fu pale de vis. 
El resembloit, la puste lisse, 
le cheval de l'Apochalipse, 
qui senefie la gent male, 
d'ypocrisie tainte et pale ; 
car cil chevaus seur soi ne porte 
nule coleur, fors pale et morte ; 
d'itel coleur enlangoree 
iert Atenance coloree. 
De son estat se repentoit, 
si con ses vouz representoit. 
De larrecin ot un bordon, 
qu'el recut de Barat por don, 
de triste fumee roussi ; 
escherpe ot pleine de soussi. 
Quant el fu preste, si s'en torne. 
Faus Semblant, qui bien se ratorne, 
ot, ausinc con por essaier, 
vestuz les dras frere Saier. 
La chiere ot mout simple et piteuse, 
ne regardeüre orgueilleuse 
n'ot il pas, mes douce et pesible. 
A son col portoit une bible. 
Emprés s'en va sanz esquier, 
et por ses menbres apuier 
ot ausinc con par impotance 
de traïson une potance, 
et fist en sa manche glacier 
un bien trainchant rasoer d'acier 
qu'il fist forgier en une forge 
que l'en apele Coupe Gorge. 

Tant va chascuns et tant s'aprouche 
qu'il sunt venuz a Male Bouche 
qui a sa porte se soait. 
Trestouz les trespassanz voait ; 
les pelerins choisist qui vienent, 
qui mout humblement se contienent. 
Encliné l'ont mout humblement. 
Atenance prumierement 
le salue et de lui va pres, 
Faus Semblant le salue aprés, 
et cil eus, mes onc ne se mut, 
qu'il nes douta ne ne cremut ; 
car quant veüz les ot u vis, 
bien les connut, ce li fu vis, 
qu'il connoissoit bien Atenance, 
mes n'i sot point de contraignance. 
Ne savoit pas que fust contrainte 
sa larronesse vie fainte, 
ainz cuidoit qu'el venist de gré, 
mes el venoit d'autre degré ; 
et s'ele de gré conmença, 
failli li grez des lors en ça. 

Semblant ravoit il mout veü, 
mes faus ne l'ot pas conneü. 
Faus iert il, mes de fausseté 
ne l'eüst il ja mes reté, 
car li semblant si fort ovroit 
que la fausseté li covroit ; 
mes s'avant le conneüssiez 
qu'en ces dras veü l'eüssiez, 
bien juressiez le roi celestre 
que cil, qui devant soloit estre 
de la dance le biaus Robins, 
or est devenuz jacobins. 
Mes sanz faille, c'en est la some, 
li Jacobin sunt tuit preudome 
- mauvesement l'ordre tendroient 
se tel menesterel estoient - 
si sunt Cordelier et Barré, 
tout saient il gros et quarré, 
et Sac et tuit li autre frere : 
n'i a nus qui preudon n'apere. 
Mes ja ne verrez d'apparance 
conclurre bone consequance 
en nul argument que l'en face, 
se deffaut existance efface ; 
tourjorz i troverez soffime 
qui la consequance envenime, 
se vos avez soutillité 
d'entendre la duplicité. 

Quant li pelerin venu furent 
a Male Bouche ou venir durent, 
tout leur hernois mout pres d'eus mistrent. 
Delez Male Bouche s'asistrent 
qui leur ot dit : « Or ça venez, 
de voz noveles m'aprenez 
et me dites quele acheson 
vos ameine en ceste meson. 
- Sire, dist Contrainte Atenance, 
por fere nostre penitance 
de fin queur net et enterin 
somes ci venu pelerin. 
Presz que tourjorz a pié alons, 
mout avons poudreus les talons. 
Si somes andui envoié 
par mi cest monde desvoié 
doner example et preeschier 
por les pecheeurs peeschier, 
qu'autre peschaille ne voulons ; 
et por Dieu, si con nous soulons, 
l'ostel vos venons demander ; 
et por vostre vie amander, 
mes qu'il ne vos deüst desplere, 
nous vos voudrions ci retrere 
un bon sarmon a brief parole. » 
Atant Male Bouche parole : 
« L'ostel, dist il, tel con vaez 
prenez, ja ne vos iert vaez, 
et dites quan qu'il vos plera : 
j'escouteré que ce sera. 
- Grant merciz, sire. » Adonc conmance 
prumierement dame Atenance : 

« Sire, la vertu prumereine, 
la plus grant, la plus sovereine 
que nus mortex hom puisse avoir 
par science ne par avoir, 
c'est de sa langue refrener : 
a ce se doit chascuns pener, 
qu'adés vient il mieuz qu'an se tese 
que dire parole mauvese ; 
et cil qui volentiers l'escoute 
n'est pas preudon ne Dieu ne doute. 
Sire, seur touz autres pechiez 
de cestui iestes entechiez. 
Une trufle pieça deïstes, 
don trop malement mespreïstes, 
du vallet qui ci reperoit. 
Vos deïstes qu'il ne queroit 
fors que Bel Aqueull decevoir : 
ne deïstes pas de ce voir, 
ainz en mentistes, se devient, 
n'il ne va mes ci ne ne vient, 
n'espoir ja mes ne l'i verrez. 
Bel Acueill en rest enserrez, 
qui avec vos ci se jouait 
des plus biaus geus que il pouait 
le plus des jorz de la semaine, 
sanz nule pensee vilaine ; 
or n'i s'ose mes soulacier. 
Le vallet avez fet chacier 
qui se venoit ici deduire. 
Qui vos esmut a tant li nuire, 
fors que vostre male pensee 
qui mainte mençonge a pensee ? 
Ce mut vostre fole loquence, 
qui bret et crie et noise et tence, 
et les blasmes aus genz eslieve 
et les deshoneure et les grieve 
por chose qui n'a point de preuve, 
fors d'apparence ou de contreuve. 
Dire vos os tout en apert 
qu'il n'est pas voirs quan qu'il apert, 
si rest pechiez de controver 
chose qui fet a reprover. 
Vos meïsmes bien le savez, 
par quoi plus grant tort en avez. 
Et ne porquant il n'i fet force, 
il n'i donroit pas une escorce 
de chesne, conment qu'il en soit. 
Sachiez qu'a nul mal n'i pensoit, 
car il i alast et venist, 
nule essoine nou detenist : 
or n'i vient mes n'il n'en a cure, 
se n'est par aucune aventure, 
en trespassant, mains que li autre. 
Et vos guetiez, lance sus fautre, 
a ceste porte, sanz sejor : 
la muse musart toute jor. 
Par nuit et par jor i veilliez, 
por droit noiant i travailliez : 
Jalousie, qui s'en atant 
a vous, ne vos vaudra ja tant. 
Si rest de Bel Aqueull domages, 
qui, sanz riens acroire, est en gages ; 
sanz forfet en prison demeure, 
la languist le chetif et pleure. 
Se vos n'aviez plus meffet 
ou monde que cestui meffet, 
vos deüst en, ne vos poist mie, 
bouter hors de ceste baillie, 
metre en chartre ou lier en fer. 
Vos en irez ou cul d'enfer, 
se vos ne vos en repentez. 
- Certes, dist il, vos i mentez ! 
Mal saiez vos ore venu ! 
Vos ai je por ce retenu, 
por moi dire honte et ledure ? 
Par vostre grant malaventure 
me tenissiez vos por bergier ! 
Or alez ailleurs hebergier, 
qui m'apelez ci manteeur. 
Vos estes dui enchanteeur 
qui m'iestes ci venuz blamer 
et por voir dire mesamer. 
Alez vos ore ce querant ? 
A touz les deables me rant, 
ou vos, biaus Dex, me confondez, 
s'ainz que li chasteaus fust fondez 
ne passerent jorz plus de .x. 
qu'en le me dist, et jou redis, 
et que cil la rose besa ; 
ne sai se plus s'en aesa. 
Por quoi me feïst en acroire 
la chose, s'ele ne fust voire ? 
Par Dieu, jou dis et rediré, 
et croi que ja n'en mentiré, 
et corneré a mes boisines 
et aus voisins et aus voisines 
conment par ci vint et par la. » 
Adonques Faus Semblant parla : 

« Sire, tout n'est pas evangile 
quan que l'an dit aval la vile. 
Or n'aiez pas oreilles sordes, 
et je vos pruis que ce sunt bordes. 
Vos savez bien certainement 
que nus n'aime enterinement, 
por tant qu'il le puisse savoir, 
tant ait en lui poi de savoir, 
home qui mesdie de lui ; 
et si rest voirs, s'onques le lui, 
tuit amant volentiers visitent 
les leus ou leur amors habitent. 
Cist vos honeure, cist vos aime, 
cist son tres chier ami vos claime, 
cist par tout la ou vos encontre 
bele chiere et liee vos montre, 
et de vos saluer ne cesse ; 
si ne vos fet pas ci grant presse, 
n'iestes pas trop par lui lassez ; 
li autre i vienent plus assez. 
Sachiez, se ses queurs l'enpressast 
de la rose, il s'en apressast 
et ci sovent le veïssiez ; 
voire prouvé le preïssiez, 
qu'il ne s'en peüst pas garder, 
s'en le deüst tout vif larder, 
il ne fust pas ore en ce point. 
Donc sachiez qu'il n'i pense point. 
Non fet Bel Acueill vraiement, 
tout en ait il mal paiement. 
Par Dieu, s'endui bien le vousissent, 
maugré vos la rose quieusissent. 
Quant du vallet mesdit avez, 
qui vos aime, bien le savez, 
sachiez, s'il i eüst beance, 
ja n'en saiez en mescreance, 
ja mes nul jor ne vos amast, 
ja mes ami ne vos clamast ; 
et vousist penser et veillier 
au chastel rompre et esseillier, 
s'il fust voirs, car il le seüst, 
qui que soit dit le li eüst. 
De soi le poïst il savoir : 
puis qu'accés n'i poïst avoir 
si con avant avoit eü, 
tantost l'eüst aperceü. 
Or le fet il tout autrement. 
Donc avez vos outreement 
la mort d'enfer bien deservie 
qui tel gent avez asservie. » 

Faus Semblant ainsinc le li preuve ; 
cil ne set respondre a la preuve, 
et voit toutevois apparence. 
Presz qu'il n'en chiet en repentence, 
et leur dit : « Par Dieu, bien peut estre. 
Semblant, je vos tiegn a bon mestre, 
et Attenance mout a sage. 
Bien semblez estre d'un corage : 
que me loez vos que je face ? 
- Confés serez en ceste place 
et ce pechié sanz plus direz, 
de cestui vos repentirez ; 
car je sui d'ordre et si sui prestres, 
de confessier li plus hauz mestres 
qui soit, tant con li mondes dure. 
J'ai de tout le monde la cure, 
ce n'ot onques prestres curez, 
tant fust a s'iglise jurez, 
et si ai, par la haute dame ! 
.c. tanz plus pitié de vostre ame 
que voz prestres parrochiaus, 
ja tant n'iert vostre especiaus. 
Si rai un mout grant avantage : 
prelat ne sunt mie si sage 
ne si letré de trop con gié. 
J'ai de divinité congié, 
voire, par Dieu, pieça leü. 
Por confessor m'ont esleü 
li meilleur qu'en puisse savoir 
par mon sens et par mon savoir. 
Se vos volez ci confessier 
et ce pechié sanz plus lessier, 
sanz fere en ja mes mencion, 
vos avrez m'asolucion. » 

Male Bouche tantost s'abesse, 
si s'agenoille et se confesse, 
car verais repentanz ja ert ; 
et cil par la gorge l'ahert, 
a .ii. poinz l'estraint, si l'estrangle, 
si li a tolue la jangle : 
la langue a son rasoer li oste. 
Ainsint chevirent de leur oste, 
ne l'ont autrement enossé, 
puis le tumbent en un fossé. 
Sanz deffanse la porte quassent, 
quassee l'ont, outre s'en passent, 
si troverent leanz dormanz 
tretouz les soudaiers normanz, 
tant orent beü a guersai 
du vin que je pas ne versai : 
eus meïsmes l'orent versé 
tant que tuit jurent enversé. 
Ivres et dormanz les estranglent, 
ja ne seront mes tex qu'il janglent. 

Ez vos Courtoisie et Largece, 
la porte passent sanz perece, 
si sunt la tuit .iiii. assemblé 
repostement et en emblé. 
La vielle, qui ne s'en gardoit, 
qui Bel Acueill pieça gardoit, 
ont tuit .iiii. ensemble veüe. 
De la tour estoit descendue, 
si s'esbatoit par mi le baile ; 
d'un chaperon en leu de vaile 
sus sa guimple ot covert sa teste. 
Contre lui corurent en heste, 
si l'assaillent tantost tuit .iiii. 
El ne se vost pas fere batre ; 
quant les vit touz .iiii. assemblez : 
« Par foi, dist ele, vos semblez 
bone gent, vaillant et courtoise. 
Or me dites sanz fere noise, 
si ne me tien ge pas por prise, 
que querez en ceste porprise ? 
- Por prise, douce mere tendre ! 
Nous ne venons pas por vos prendre, 
mes seulement por vos voair 
et, s'il vos peut plere et soair, 
noz cors offrir tout pleinement 
a vostre douz conmandement, 
et quan que nous avons vaillant, 
sanz estre a nul jor defaillant, 
et, s'il vos plesoit, douce mere, 
qui ne fustes onques amere, 
requerre vos qu'il vos pleüst, 
sanz ce que nul mal i eüst, 
que plus leanz ne languisist 
Bel Aqueill, ainceis s'en issist 
o nous un petitet joer 
sanz ses piez guieres enboer. 
Ou voilliez au mains qu'il parole 
a ce vallet une parole 
et que li uns l'autre confort : 
ce leur fera mout grant confort, 
ne guieres ne vos coutera, 
et cil vostre hom liges sera, 
mes vostre sers, don vos porrez 
fere tout quan que vos vorrez, 
ou vendre, ou pendre, ou mehaignier. 
Bon fet un ami gaaignier, 
et vez ci de ses joelez : 
cest fermaill et ces noelez 
vos done, voire un garnement 
vos donra il procheinement. 
mout a franc queur, cortais et large, 
et si ne vos fet pas grant charge. 
De li estes forment amee, 
et si n'en serez ja blasmee, 
qu'il est mout sages et celez ; 
et prions que vos le celez, 
ou qu'il i aut sanz vilanie, 
si li avrez rendu la vie. 
Et maintenant ce chapelet 
de par lui, de fleurs novelet, 
s'il vous plest, Bel Acueill portez, 
et de par lui le confortez 
et l'estrenez d'un biau salu, 
ce li avra .c. mars valu. 

- Se Dex m'aït, s'estre peüst 
que Jalousie nou seüst 
et que ja blasme n'en oïsse, 
dist la vielle, bien le feïsse. 
Mes trop est malement janglierres 
Male Bouche, li fleütierres. 
Jalousie l'a fet sa guiete, 
c'est cist qui tretouz nous aguiete, 
cil bret et crie sanz deffense 
quan qu'il set, voire quan qu'il pense, 
et contreuve neïs matire 
quant il ne set de cui mesdire. 
S'il en devoit estre penduz, 
n'en seroit il pas deffenduz. 
S'il le disoit a Jalousie, 
li lierres, il m'avroit honie. 

- De ce, font il, n'esteut douter, 
ja mes n'en peut riens escouter 
ne voair en nule maniere : 
morz gist la fors, en leu de biere 
en ces fossez, gueule baee. 
Sachiez, s'il n'est chose faee, 
ja mes d'eus .ii. ne janglera, 
car ja ne resoucitera ; 
se deables n'i font miracles 
par venins et par tiriacles, 
ja mes ne les peut encuser. 
- Donc ne quier je ja refuser, 
dist la vielle, vostre requeste ; 
mes distes li que il se heste. 
Je li troveré bien passage, 
mes n'i parost pas a outraige 
ne n'i demeurt pas longuement, 
et viengne trop celeement 
quant je le li feré savoir. 
Et gart seur cors et seur avoir 
que nus hom ne s'en aperçoive, 
ne riens n'i face qu'il ne doive, 
bien die sa volenté toute. 
- Dame, ainsint sera il sanz doute », 
font cil, et chascuns l'en mercie : 
ainsinc ont cele euvre bastie. 

Mes conment que la chose en soit, 
Faus Semblant, qui ailleurs pensoit, 
dist a voiz basse a soi meïsmes : 
« Se cil par cui nous empreïsmes 
ceste heuvre de riens me creüst, 
puis que d'amer ne recreüst, 
s'ous ne vos i acordissiez, 
ja gueres n'i gaaigneissiez 
au loign aler, mien esciant, 
qu'il i entrast en espiant, 
s'il en eüst ne tens ne leu. 
L'en ne voit pas tourjorz le leu, 
ainz prent bien ou tait les berbiz, 
tout les gart l'en par les herbiz. 
Une heure alissiez au moutier, 
vos i demourastes mout ier ; 
Jalousie, qui si le guile, 
ralast espoir hors de la vile ; 
ou que soit, convient il qu'el aille : 
il venist lors en repostaille, 
ou par nuit de vers les cortiz, 
seus, sanz chandele et sanz tortiz, 
se n'iert d'Ami qui le guetast, 
espoir, s'il l'en amonetast ; 
par confort tost le conduisist, 
mes que la lune n'i luisist, 
car la lune par son cler luire 
seust aus amanz maintes foiz nuire ; 
ou il entrast par les fenestres, 
qu'il set bien de l'ostel les estres, 
par une corde s'avalast, 
ainsinc i venist et alast. 
Bel Acueill, espoir, descendist 
es courtiz ou cil l'atendist, 
ou s'enfoïst hors du porpris 
ou tenu l'avez maint jor pris, 
et venist au vallet paler, 
s'il a lui ne poïst aler ; 
ou, quant endormiz vos seüst, 
se tens et leu voair peüst, 
les huis entroverz li lessast. 
Ainsinc du bouton s'apressast 
li fins amanz, qui tant i pense, 
et le cueillist lors sanz deffense, 
s'il poïst par nule matire 
les autres portiers desconfire. » 
Et ge, qui gueres loing n'estoie, 
me pensé qu'ainsinc le feroie. 
Se la vielle me veust conduire, 
ce ne me doit grever ne nuire ; 
et s'el ne veust, g'i enterré 
par la ou mieuz mon point verré, 
si con Faus Semblant ot pensé ; 
du tout m'en tign a son pensé. 

La vielle illeuc point ne sejorne, 
le trot a Bel Aqueull retorne, 
qui la tour outre son gré garde, 
car bien se soffrist de tel garde. 
Tant va qu'ele vient a l'entree 
de la tour, ou tost est entree. 
Les degrez monte lieement 
au plus qu'el peut hastivement, 
si li trembloient tuit li mambre. 
Bel Aqueill quiert de chambre en chambre, 
qui s'iert aus querneaus apuiez, 
de la prison touz ennuiez. 
Pensif le treuve, et triste et morne ; 
de li reconforter s'atorne : 
« Biaus filz, dist ele, mout m'esmoi 
quant vos truis en si grant esmoi. 
Dites moi quex sunt cist pensé, 
car se conseillier vos en sé, 
ja ne m'en verrez nul jor faindre. » 
Bel Aqueull ne s'ose complaindre 
ne dire li quoi ne coument, 
qu'il ne set s'el dit voir ou ment. 
Tretout son penser li nia, 
car point de seürté n'i a, 
de riens en li ne se fiait. 
Neïs ses cueurs la deffiait, 
qu'il ot poëreus et tremblant, 
mes n'en oseit moutrer semblant, 
tant l'avoit tourjorz redoutee, 
la pute vielle redoutee. 
Garder se veust de mesprison, 
qu'il a poor de traïson ; 
ne li desclost pas sa mesese, 
en soi meïsmes se rapese 
par semblant, et fet liee chiere : 
« Certes, fet il, ma dame chiere, 
conbien que mis sus le m'aiez, 
je ne sui de riens esmaiez, 
fors, sanz plus, de vostre demeure. 
Sanz vos enviz ceanz demeure, 
car en vos trop grant amor é. 
Ou avez vos tant demoré ? 
- Ou ? Par mon chief, tost le savrez, 
mes du savoir grant joie avrez, 
se point estes vaillant ne sages, 
car, en leu d'estranges mesages, 
li plus cortais vallez du monde, 
qui de toutes graces habonde, 
qui plus de mil foiz vos salue 
- car jou vi ore en cele rue 
si con il trespassoit la voie - 
par moi ce chapel vos envoie. 
Volentiers, ce dit, vos verroit, 
ja mes puis vivre ne queroit 
n'avoir un seul jor de santé 
se n'iert par vostre volanté, 
si le gart Dex et sainte Foiz ! 
mes qu'une toute seule foiz 
parler, ce dit, a vos peüst 
a loisir, mes qu'il vos pleüst. 
Por vos, sanz plus, aime il sa vie ; 
touz nuz vorroit estre a Pavie 
par tel covant qu'il seüst fere 
chose qui bien vos peüst plere ; 
ne li chaudroit qu'il devenist, 
mes que pres de lui vos tenist. » 

Bel Acueill enquiert toute voie 
qui cil est qui ce li envoie, 
ainz qu'il reçoive le present, 
por ce que doutable le sent, 
qu'il peüst de tel leu venir 
qu'il n'en vosist point retenir. 
Et la vielle, sanz autre conte, 
toute la verité li conte : 
« C'est le vallez que vos savez, 
don tant oï parler avez, 
por cui pieça tant vos greva, 
quant le blasme vos esleva, 
feu Male Bouche de jadis. 
Ja n'aille s'ame en paradis ! 
Maint preudome a desconforté, 
or l'en ont deable porté, 
qu'il est morz, eschapé li somes ! 
Ne pris mes sa jangle .ii. pomes, 
a tourjorz en somes delivre ; 
et s'il poait ore revivre, 
ne nous porroit il pas grever, 
tant vos seüst blasme eslever, 
car je sai plus qu'il ne fist onque. 
Or me craez et prenez donques 
cest chapel et si le portez, 
de tant au mains le confortez, 
qu'il vos aime, n'en doutez mie, 
de bone amor sanz vilenie. 
Et s'il a autre chose tant, 
ne m'en desclost il mie tant. 
Mes bien nous i poon fier : 
vos li resavrez bien nier 
s'il requiert chose qu'il ne doive : 
s'il fet folie, si la boive. 
Si n'est il pas fox, ainz est sages, 
onc par lui ne fu fez outrages, 
don je le pris mieuz et si l'ains ; 
n'il ne sera pas si vilains 
qu'il de chose vos requeïst 
qui a requerre ne feïst. 
Leaus est seur touz ceus qui vivent. 
Cil qui sa compaignie sivent 
l'en ont torjorz porté tesmoign, 
et je meïsmes le tesmoign. 
Mout est de meurs bien ordenez ; 
onq ne fu hons de mere nez 
qui de li nul mal entendist, 
fors tant con Male Bouche en dist, 
s'a l'en ja tout mis en oubli. 
Je meïsmes par poi l'oubli, 
ne me sovient nes des paroles, 
fors qu'eus furent fausses et foles, 
et li lierres les controva, 
que onques bien ne se prova. 
Certes bien sai que mort l'eüst 
li vallez, se riens en seüst, 
qu'il est preuz et hardiz sanz faille. 
En cest païs n'a qui le vaille, 
tant a le queur plein de noblece, 
et seurmonteroit de largece 
le roi Artu, voire Alixandre, 
s'il eüst autant a despandre 
d'or et d'argent conme cil orent ; 
onques tant cil doner ne sorent 
que cist .c. tanz plus ne donast : 
par dons tout le monde estonast 
se d'avoir eüst tel planté, 
tant a bon queur en sai planté ; 
nou peut nus de largece aprendre. 
Or vos lo ce chapel a prendre, 
don les fleurs eulent mieuz que basme. 
- Par foi, j'en creindroie avoir blasme », 
fet Bel Aqueull, qui touz fremist 
et tremble et tressaut et gemist, 
roigist, palist, pert contenance. 
Et la vielle es poinz le li lance 
et li veust fere a force prendre, 
car cil n'i osoit la main tendre, 
ainz dist, por soi mieuz escuser, 
que mieuz le li vient refuser. 
Si le vossist il ja tenir, 
que que l'en deüst avenir. 
« Mout est biaus, fet il, li chapeaus, 
mes mieuz me vendroit mes drapeaus 
avoir touz ars et mis en cendre 
que de par lui l'osasse prendre. 
Mes or soit posé que jou praigne, 
a Jalousie la riaigne 
que porrions nous ore dire ? 
Bien sai qu'el enragera d'ire 
et seur mon chief le descierra 
piece a piece, et puis m'ocierra, 
s'el set qu'il soit de la venuz ; 
ou seré pris et pis tenuz 
qu'onques en ma vie ne fui ; 
ou, se je li eschape e fui, 
quel part m'en porré je foïr ? 
Tout vif me verrez enfoïr, 
se je sui pris enprés la fuite ; 
si croi je que j'avroie suite, 
si seroie pris en fuiant, 
touz li mondes m'iroit huiant. 
Nou prendrai pas. - Si ferez, certes. 
Ja n'en avrez blasmes ne pertes. 
- Et s'ele m'enquiert don ce vint ? 
- Responses avrez plus de .xx.. 
- Toutevois, se le me demande, 
que puis je dire a sa demande ? 
Se j'en sui blasmez ne repris, 
ou diré je que je le pris ? 
Car il le me convient repondre, 
ou quelque mençonge respondre. 
s'el le savoit, ce vos plevis, 
mieuz vodroie estre morz que vis. 
- Que vos direz ? Se nou savez, 
se meilleur response n'avez, 
dites que je le vous doné. 
Bien savez que tel renon é 
que n'avrez blasme ne vergoigne 
de riens prendre que je vos doigne. » 

Bel Acueill, sanz dire autre chose, 
le chapel prent et si le pose 
seur ses crins blons et s'aseüre, 
et la vielle li rit et jure 
s'ame, son cors, ses os, sa pel 
qu'onc ne li sist si bien chapel. 
Bel Acueill sovent le remire, 
dedanz son miroër se mire 
savoir s'il est si bien seanz. 
Quant la vielle voit que leanz 
n'avoit fors eus .ii. seulement, 
lez lui s'assiet tot belement, 
si li conmence a preeschier : 
« Ha, Bel Acueill, tant vos é chier, 
tant iestes biaus et tant valez ! 
Mi tens jolis est toz alez, 
et li vostres est a venir. 
Poi me porré mes soutenir 
fors a baston ou a potance. 
Vos iestes oncore en enfance, 
si ne savez que vos ferez, 
mes bien sai que vos passerez, 
quan que ce soit, ou tost ou tart, 
par mi la flambe qui tout art, 
et vos baignerez en l'estuve 
ou Venus les dames estuve. 
Bien sai, le brandon sentiroiz ; 
or vos lo que vos atiroiz, 
ainz que la vos ailliez baignier, 
si con vos m'orrez ensaignier, 
car perilleusement s'i baigne 
jennes hon qui n'a qui l'ensaigne. 
Mes se mon conseill ensivez, 
a bon port iestes arivez. 

Sachiez, se je fusse ausinc sage, 
quant j'estoie de vostre aage, 
des geus d'amors con je suis ores 
- car de trop grant biauté fui lores, 
mes or m'esteut pleindre et gemir, 
quant mon vis esfacié remir 
et voi que froncir le covient, 
quant de ma biauté me sovient 
qui ces vallez fesoit triper ; 
tant les fesoie defriper 
que ce n'iert se merveille non ; 
trop iere lors de grant renon, 
par tout coroit la renomee 
de ma grant biauté renomee, 
tele ale avoit en ma meson 
qu'onques tele ne vit mes hon, 
mout iert mes huis la nuit hurtez, 
trop leur fesoie de durtez 
quant leur failloie de covent, 
et ce m'avenoit trop sovent, 
car j'avoie autre compaignie ; 
fete en estoit mainte folie, 
dom j'avoie corroz assez, 
sovent en iert mes huis quassez 
et fetes maintes tex mellees 
qu'ainceis qu'eus fussent demellees 
menbres i perdoient et vies 
par haïnes et par envies, 
tant i avenoit de contanz ; 
se mestre Algus, li bien contanz, 
i voussist bien metre ses cures 
et venist o ses .x. figures 
par quoi tout certefie et nombre, 
si ne peüst il pas le nombre 
des granz contanz certefier, 
tant seüst bien monteplier ; 
lors iert mes cors forz et delivres - 
j'eüsse or plus vaillant .m. livres 
de blans estellins que je n'ai. 
Mes trop nicement me menai. 

Bele iere, et jenne et nice et fole, 
n'onc ne fui d'Amors a escole 
ou l'en leüst la theorique, 
mes je sai tout par la practique. 
Experimenz m'en ont fet sage, 
que j'ai hantez tout mon aage ; 
or en sai jusqu'a la bataille, 
si n'est pas droiz que je vos faille 
des biens aprendre que je sai, 
puis que tant esprovez les ai. 
Bien fet qui jennes genz conseille. 
Sanz faille, ce n'est pas merveille 
s'ous n'en savez quartier ne aune, 
car vos avez trop le bec jaune. 

Mes tant a que je ne finé 
que la sciance en la fin é, 
don bien puis en chaiere lire. 
Ne fet a foïr n'a despire 
tout ce qui est en grant aage, 
la treuve l'en sen et usage ; 
ç'a l'en bien esprové de maint 
qu'au mains en la fin leur remaint 
usage et sen pour le cheté, 
conbien qu'il l'aient acheté. 
Et puis que j'oi sen et usage, 
que je n'oi pas sanz grant domage, 
maint vaillant home ai deceü, 
quant en mes laz le tench cheü ; 
mes ainz fui par mainz deceüe 
que je me fusse aperceüe. 
Ce fu trop tart, lasse dolante ! 
G'iere ja hors de ma jovante ; 
mes huis, qui ja souvent ovroit, 
car par jour et par nuit ovroit, 
se tint adés pres du lintier : 
“ Nus n'i vient hui ne n'i vint hier, 
pensaie je, lasse chetive ! 
En tristeur esteut que je vive. ” 
De deul me dut li queurs partir ; 
lors me vols du païs partir 
quant vi mon huis en tel repos, 
et je meïsmes me repos, 
car ne poi la honte endurer. 
Conment poïsse je durer, 
quant cil jolif vallet venoient, 
qui ja si chiere me tenoient 
qu'il ne s'en poaient lasser, 
et ges voaie trespasser, 
qu'il me regardoient de coste, 
et jadis furent mi chier oste ? 
Lez moi s'en aloient saillant 
sanz moi prisier un euf vaillant. 
Neis cil qui plus jadis m'amoient 
vielle ridee me clamoient, 
et pis disoit chascuns assez 
ainz qu'il s'en fust outre passez. 

D'autre part, mes enfes gentis, 
nus, se trop n'iert bien ententis, 
ou granz deaus essaiez n'avroit, 
ne penseroit ne ne savroit 
quel doleur au queur me tenoit 
quant en pensant me sovenoit 
des biaus diz, des douz aesiers, 
des douz deduiz, des douz besiers 
et des tres douces acolees 
qui s'en ierent si tost volees. 
Volees ? voire, et sanz retour ! 
Mieuz me venist en une tour 
estre a torjorz enprisonee 
que d'avoir esté si tost nee. 
Dex ! en quel soussi me metoient 
li biau don qui failli m'estoient ! 
Et ce qui remés leur estoit, 
en quel torment me remestoit ! 
Lasse ! por quoi si tost naqui ? 
A qui m'en puis je pleindre, a qui, 
fors a vos, filz, que j'ai tant chier ? 
Ne m'en puis autrement vanchier 
que par aprendre ma doctrine. 
por ce, biaus filz, vos endoctrine 
que, quant endoctrinez seroiz, 
des ribaudiaus me vancheroiz ; 
car, se Dex plest, quant la vendra, 
de cest sarmon vos souvendra. 
Car sachiez que du retenir 
si qu'il vos en puist sovenir 
avez vos mout grant avantage 
par la reson de vostre aage, 
car Platon dit : “ C'est chose voire 
que plus tenable est la memoire 
de ce qu'en aprent en enfance, 
de quiconques soit la sciance. ” 

Certes, chiers filz, tendre jovente, 
se ma jennece fust presente 
si con est la vostre orendroit, 
ne porroit estre escrite en droit 
la venjance que j'en preïsse. 
Par touz les leus ou je venisse 
je feïsse tant de merveilles 
c'onques n'oïstes les parailles 
des ribauz qui si poi me prisent 
et me ledangent et despisent 
et si vilment lez moi s'en passent. 
Et il et autre comparassent 
leur grant orgueill et leur despit, 
sanz prendre en pitié ne respit ; 
car au sen que Dex m'a doné, 
si con je vos ai sarmoné, 
savez en quel point ges meïsse ? 
Tant les plumasse et tant preïsse 
du leur, de tort et de travers, 
que mengier les feïsse a vers 
et gesir touz nuz es fumiers, 
meesmement ceus les prumiers 
qui de plus leal queur m'amassent 
et plus volentiers se penassent 
de moi servir et honorer. 
Ne leur lessasse demorer 
vaillant un aill, se je peüsse, 
que tout en ma borse n'eüsse. 
A povreté touz les meïsse 
et touz enprés moi les feïsse 
par vive rage tripeter. 
Mes riens n'i vaut le regreter : 
qui est alé ne peut venir. 
Ja mes n'en porré nul tenir, 
car tant ai ridee la face 
qu'il n'ont garde de ma menace. 
Pieça que bien le me disoient 
li ribaut qui me despisoient, 
si me pris a plorer des lores. 
Par Dieu, si me plest il oncores 
quant je m'i sui bien porpensee ; 
mout me delite en ma pensee 
et me resbaudissent li menbre 
quant de mon bon tens me remembre 
et de la jolivete vie 
dom mes queurs a si grant envie ; 
tout me rejovenist le cors 
quant g'i pens et quant jou recors ; 
touz les biens du monde me fet 
quant me souvient de tout le fet, 
qu'au mains ai je ma joie eüe, 
conbien qu'il m'aient deceüe. 
Jenne dame n'est pas oiseuse 
quant el maine vie joieuse, 
meesmement cele qui pense 
d'aquerre a fere sa despense. 

Lors m'en vign en ceste contree, 
ou j'ai vostre dame encontree, 
qui ci m'a mise en son servise 
por vos garder en sa porprise. 
Diex, qui sires est et tout garde, 
doint que je face bone garde ! 
si feré je certainement 
par vostre biau contenement. 
Mes la garde fust perilleuse 
por la grant biauté merveilleuse 
que Nature a dedanz vos mise, 
s'el ne vos eüst tant aprise 
proëce et sen, valeur et grace ; 
et por ce que tens et espace 
nous est or si venu a point 
que de destorbier n'i a point 
de dire quan que nous volons 
un poi mieuz que nous ne solons, 
tout vos daie je conseillier, 
ne vos devez pas merveillier 
se ma parole un poi recop. 
Je vos di bien avant le cop, 
ne vos veill pas en amor metre, 
mes, s'ous en volez entremetre, 
je vos moutreré volentiers 
et les chemins et les sentiers 
par ou je deüsse estre alee 
ainz que ma biauté fust alee. » 

Lors se test la vielle et soupire 
por oïr que cil vodroit dire ; 
mes n'i va gueres atendant, 
car, quant le voit bien entendant 
a escouter et a soi tere, 
a son propos se prent a trere 
et se pense : « Sanz contredit, 
tout otroie qui mot ne dit ; 
quant tout li plest a escouter, 
tout puis dire sanz riens douter. » 

Lors a reconmencié sa verve 
et dist, con fausse vielle et serve, 
qui me cuida par ses doctrines 
fere lechier miel sus espines 
quant vost que fusse amis clamez 
sanz estre par amors amez, 
si con cil puis me raconta 
qui tout retenu le conte a ; 
car s'il fust tex qu il la creüst, 
certainement trahi m'eüst ; 
mes por riens nule qu'el deïst 
tel traïson ne me feïst : 
ce me fiançoit et juroit, 
autrement ne m'aseüroit. 

« Biau tres douz filz, bele char tendre, 
des geus d'Amors vos veill aprendre, 
que vos n'i saiez deceüz 
quant vos les avrez receüz ; 
selonc mon art vos conformez, 
car nus, s'il n'est bien enformez, 
nes peut passer sanz beste vendre. 
Or pensez d'oïr et d'entendre 
et de metre tout a memoire, 
car j'en sai trestoute l'estoire. 

Biau filz, qui veust joïr d'amer, 
des douz maus qui tant sunt amer, 
les conmandemenz d'Amors sache, 
mes gart qu'Amors a soi nou sache. 
Et ci tretouz les vos deïsse, 
se certainement ne veïsse 
que vos en avez par nature 
de chascun a comble mesure 
quen que vos en devez avoir. 
De ceus que vos devez savoir 
.x. an i a, qui bien les nonbre ; 
mes mout est fos cil qui s'amcombre 
des .ii. qui sunt au darrenier, 
qui ne valent un faus denier. 
Bien vos en abandon les .viii., 
mes qui des autres .ii. le suit, 
il pert son estuide et s'affole : 
l'en nes doit pas lire en escole. 
Trop malement les amanz charge 
qui veust qu'amanz ait le queur large 
et qu'en un seul leu le doit metre. 
C'est faus texte, c'est fause letre, 
ci mant Amors, le filz Venus, 
de ce ne le doit croire nus. 
Qui l'an croit chier le comparra, 
si con en la fin i parra. 

Biau filz, ja larges ne saiez ; 
en pluseurs leus le queur aiez, 
en un seul leu ja nou metez 
ne nou donez ne ne pretez, 
mes vendez le bien chierement 
et torjorz par enchierement ; 
et gardez que nus qui l'achat 
n'i puisse fere bon achat ; 
por riens qu'il dont ja point n'en ait, 
mieuz s'arde, ou se pende, ou se nait. 

Seur toutes riens gardez ces poinz : 
a doner aiez clos les poinz , 
et , a prendre , les mains overtes . 
Doner est grant folie , certes , 
se n'est un poi , por genz atrere , 
quant l'en en cuide son preu fere 
ou , por le don , tel chose atendre 
qu'en ne le peüt pas mieuz vendre . 
Tel doner bien vos habandone ; 
bons est doners ou cil qui done 
son don monteplie et gaaigne . 
Qui certains est de sa gaaigne 
ne se peut du don repentir ; 
tel don puis je bien consentir . 

Emprés , de l'arc et des .v. fleches , 
qui tant sunt plein de bones teches 
et tant fierent soutivement , 
trere en savez si sagement 
c'onques Amors , li bons archiers , 
des fleches que tret li ars chiers 
ne trest mieuz , biaus filz , que vos fetes , 
qui maintes foiz les avez tretes . 
mes n'avez pas tourjorz seü 
quel part li cop en sunt cheü , 
car quant l'an tret a la volee , 
tex peut recevoir la colee 
don l'archier ne se done garde . 
Mes qui vostre maniere esgarde , 
si bien savez et trere et tandre 
que ne vos en puis riens aprandre ; 
s'an repeut estre tex navrez 
dom grant preu , se Dieu plest , avrez . 

Si n'esteut ja que je m'atour 
de vos aprendre de l'atour 
des robes ne des garnemenz 
dom vos ferez voz paremenz 
por sembler aus genz mieuz valoir , 
n'il ne vos en peut ja chaloir , 
quant par queur la chançon savez 
que tant oï chanter m'avez , 
si con joer nous alion , 
de l'ymage Pimalion . 
La prenez garde a vos parer , 
s'an savrez plus que beuf d'arer . 
De vos aprendre ces mestiers 
ne vos est il mie mestiers . 
Et se ce ne vos peut soffire , 
aucune chose m'orrez dire 
ça avant , s'ous volez atandre , 
ou bien porrez example prandre . 
Mes itant vos puis je bien dire , 
se vos ami volez eslire , 
bien lo que vostre amor soit mise 
ou biau vallet qui tant vos prise , 
mes n'i soit pas trop fermement . 
Amez des autres sagement , 
et je vos en querroi assez , 
dom granz avoir iert amassez . 
Bon acointier fet homes riches , 
s'il n'ont les queurs avers et chiches , 
s'il est qui bien plumer les sache . 
Bel Acueill quan qu'il veut en sache , 
por qu'il doint a chascun entendre 
qu'il ne voudroit autre ami prendre 
por .m. mars de fin or molu , 
et jurt que , s'il eüst volu 
soffrir que par autre fust prise 
sa rose , qui bien est requise , 
d'or fust chargiez et de joiaus ; 
mes tant est ses fins queur loiaus 
que ja nus la main n'i tendra 
fors cil seus qui lors la tendra . 

S'il sunt mil , a chascun doit dire : 
“ La rose avrez touz seus , biau sire , 
ja mes autre n'i avra part . 
Faille moi Dex se ja la part ! ” 
Ce leur jurt et sa foi leur baille . 
S'il se parjure , ne li chaille ; 
Dex se rit de tel serement 
et le pardone lieement . 

Jupiter et li dieu riaient 
quant li amant se parjuraient , 
et maintes foiz se parjurerent 
li dieu qui par amours amerent . 
Quant Jupiter asseüroit 
Juno sa fame , il li juroit 
la palu d'enfer hautement , 
et se parjuroit faussement . 
Ce devroit mout asseürer 
les fins amanz de parjurer 
saintes et sainz , moustiers et tamples , 
quant li dieu leur donent examples . 
Mes mout est fos , se Dex m'amant , 
qui por jurer croit nul amant , 
car il ont trop les queurs muables . 
Jennes genz ne sunt point estables , 
non sunt li viell sovante foiz , 
ainz mentent seremenz e foiz . 

Et sachiez une chose vaire : 
cil qui sires est de la faire 
doit prendre par tout son toulin ; 
et qui ne peut a un moulin , 
hez a l'autre tretout le cours ! 
Mout a soriz povre secours 
et fet en grant perill sa druige 
qui n'a qu'un pertuis a refuige . 
Tout ausinc est il de la fame , 
qui de touz les marchiez est dame 
que chascun fet por lui avoir : 
prendre doit par tout de l'avoir , 
car mout avroit fole pensee , 
quant bien se seroit porpensee , 
s'el ne voloit ami que un ; 
car , par seint Lifart de Meün , 
qui s'amor en un seul leu livre 
n'a pas son queur franc ne delivre , 
ainz l'a malement asservi . 
Bien a tel fame deservi 
qu'ele ait assez ennui et peine 
qui d'un seul home amer se peine . 
S'el faut a celui de confort , 
el n'a nullui qui la confort ; 
et ce sunt ceus qui plus i faillent 
qui leur queurs en un seul leu baillent . 
Tuit en la fin toutes les fuient , 
quant las en sunt et s'en ennuient . 

N'am peut fame a bon chief venir . 
Onc ne pot Enee tenir 
Dydo , reïne de Cartage , 
qui tant li ot fet d'avantage 
que povre l'avoit receü 
et revestu et repeü , 
las et fuitif du biau païs 
de Troie , dom il fu naïs . 
Ses compaignons mout honorot , 
car en lui trop grant amor ot ; 
fist li ses nés toutes refere 
por lui servir et por lui plere , 
dona lui por s'amor avoir 
sa cité , son cors , son avoir ; 
et cil si l'en asseüra 
qu'il li promist et li jura 
que siens ert et tourjorz seroit 
ne ja mes ne la lesseroit ; 
mes cele guieres n'an joï , 
car li traïstres s'en foï 
sanz congié , par mer , en navie , 
don la bele perdi la vie , 
qu'el s'en ocist ainz l'andemain 
de l'espee , o sa propre main , 
qu'il li ot donee , en sa chambre . 
Dydo , qui son ami remanbre 
et voit que s'amour a perdue , 
l'espee prent , et toute nue 
la drece encontremont la pointe , 
souz ses .ii. mameles l'apointe , 
seur le glaive se let choair . 
Mout fust grant pitiez a voair , 
qui tel fet fere li veïst ; 
dur fust qui pitiez n'en preïst , 
quant si veïst Dydo la bele 
seur la pointe de l'alumele . 
Par mi le cors la se ficha , 
tel deul ot don cil la tricha . 

Phillis ausint tant atendi 
Demophon qu'ele s'en pendi 
por le terme qu'il trespassa , 
dom serement et foi quassa . 

Que fist Paris de Oenoné , 
qui queur et cors li rot doné , 
et cil s'amor li redona ? 
Tantost retolu le don a , 
si l'an ot il en l'arbre escrites 
a son coustel letres petites 
desus la rive en leu de chartre , 
qui ne valurent une tartre . 
Ces letres en l'escorce estoient 
d'un poplier , et representoient 
que Xantus s'en retourneroit 
si tost con il la lesseroit . 
Or raut Xantus a sa fonteine , 
qu'il la lessa puis por Heleine ! 

Que refist Jason de Medee , 
qui si vilmant refu boulee 
que li faus sa foi li manti 
puis qu'el l'ot de mort garanti , 
quant des toreaus qui feu gitoient 
par leur gueules et qui venoient 
Jason ardoir ou depecier , 
sanz feu santir et sanz blecier 
par ses charmes le delivra , 
et le sarpant li enivra 
si qu'onc ne se pot esveillier , 
tant le fist formant someillier ? 
Des chevaliers de terre nez , 
bataillereus et forsenez , 
qui Jason voloient occierre 
quant il entr'eus gita la pierre , 
fist ele tant qu'il s'entrepristrent 
et qu'il meïsmes s'entrocistrent , 
et li fist avoir la toison 
par son art et par sa poison . 
Puis fist Eson rejovenir 
por mieuz Jason a soi tenir , 
ne riens de lui plus ne voloit 
fors qu'il l'amast con il soloit 
et ses merites regardast 
por ce que mieuz sa foi gardast . 
Puis la lessa , li maus trichierres , 
li faus , li desloiaus , li lierres ; 
don ses enfanz , quant el le sot , 
por ce que de Jason les ot , 
estrangla de deul et de rage , 
don el ne refist pas que sage 
quant el lessa pitié de mere 
et fist pis que marrastre amere . 
Mil examples dire en savroie , 
mes trop grant conte a fere avroie . 

Briefment tuit les bolent et trichent , 
tuit sunt ribaut , par tout se fichent , 
si les doit l'en ausinc trichier , 
non pas son queur an un fichier . 
Fole est fame qui si l'a mis , 
ainz doit avoir pluseurs amis 
et fere , s'el peut , que tant plese 
que touz les mete a grant mesese . 
S'el n'a graces , si les aquiere , 
et soit tourjorz vers ceus plus fiere 
qui plus , por s'amor deservir , 
se peneront de lui servir ; 
et de ceus acueillir s'efforce 
qui de s'amor ne feront force . 
Sache de geus et de chançons , 
et fuie noises et tançons . 
S'el n'est bele , si se cointait , 
la plus lede atour plus cointe ait . 

Et s'ele voait dechoair , 
don grant deaus seroit a voair , 
les biaus crins de sa teste blonde , 
ou s'il covient que l'en les tonde 
por aucune grant maladie , 
don biautez est tost enledie , 
ou s'il avient que par courrouz 
les ait aucun ribauz touz rouz 
si que de ceus ne puisse ovrer , 
por grosses treces recovrer , 
face tant que l'en li aporte 
cheveus de quelque fame morte , 
ou de saie blonde borreaus , 
et boute tout en ses forreaus . 
Seur ses oreilles port tex cornes 
que cers ne bous ne unicornes , 
s'il se devoit touz effronter , 
ne puist ses cornes seurmonter ; 
et s'el ont mestier d'estre taintes , 
taigne les en jus d'erbes maintes , 
car mout ont forces et mecines 
fruit , fust , fuelle , escorce et racines ; 
et s'el reperdoit sa couleur , 
don mout avroit au queur douleur , 
procurt qu'el ait ointures moestes 
en ses chambres , dedanz ses boestes , 
tourjorz por sai farder repostes . 
Mes bien gart que nus de ses hostes 
nes puist ne santir ne voair : 
trop li en porroit meschoair . 

S'ele a biau col et gorge blanche , 
gart que cil qui sa robe tranche 
si tres bien la li escolete 
que la char pere blanche et nete 
demi pié darriers et devant , 
s'an iert assez plus decevant . 

Et s'ele a trop grosses espaules , 
por plere a dances et a baules , 
de delïé drap robe port , 
si parra de mains let deport . 

Et s'el n'a mains beles et netes 
ou de sirons ou de bubetes , 
gart que lessier ne les i veille , 
face les hoster o l'agueille ; 
ou ses mains en ses ganz repoigne , 
si n'i parra bube ne roigne . 

Et s'el a trop lordes mameles , 
praingne queuvrechiés ou toueles 
don seur le piz se face estraindre 
et tout autour ses coustez çaindre , 
puis atachier , coudre ou noer , 
lors si se peut aler joer . 

Et conme bone baisselete , 
tiegne la chambre Venus nete . 
S'el est preuz et bien enseignie , 
ne lest entour nule ireignie 
qu'el n'arde ou ree , araiche ou housse , 
si qu'il n'i puisse queullir mousse . 

S'ele a lez piez , torjorz les chauce ; 
a grosse jambe ait tanve chauce . 
Briefment , s'el set seur lui nul vice , 
couvrir le doit , se mout n'est nice . 

S'el set qu'el ait mauvese aleine , 
ne li doit estre grief ne peine 
de garder que ja ne jeüne 
ne qu'el ne parole jeüne ; 
et gart si bien , s'el peut , sa bouche 
que pres du nés aus genz n'aprouche . 

Et s'il li prent de rire envie , 
si sagement et si bel rie 
qu'ele descrive .ii. fossetes 
d'ambedeus parz de ses levretes , 
ne par ris n'enfle trop ses joes 
ne nes restraingne par ses moes ; 
ja ses levres par ris ne s'euvrent , 
mes repoignent les denz et queuvrent . 
Fame doit rire a bouche close , 
car ce n'est mie bele chose 
quant el rit a gueule estandue , 
trop samble estre large et fandue . 

Et s'el n'a denz bien ordenees , 
mes ledes et sanz ordre nees , 
s'el les montroit par sa risee , 
mains en porroit estre prisee . 

Au plorer rafiert il maniere ; 
mes chascunne est assez maniere 
de bien plorer en quelque place ; 
car ja soit ce qu'an ne leur face 
ne griés ne hontes ne molestes , 
tourjorz ont eus les lermes prestes : 
toutes pleurent et plorer seulent 
en tel guise conme eles veulent . 
Mes hom ne s'en doit ja movoir , 
s'il voait tex lermes plovoir 
ausint espés con onque plut ; 
qu'onq a fame tex pleurs ne plut , 
ne tex deaus ne tex marremenz , 
que ce ne fust conchiemenz . 
Pleurs de fame n'est fors aguiet , 
lors n'est douleurs qu'ele n'aguiet ; 
mes gart que par voiz ne par euvre 
riens de son pansé ne desqueuvre . 

Si raffiert bien qu'el soit a table 
de contenance convenable . 
Mes ainz qu'el s'i viegne soair , 
face soi par l'ostel voair 
et a chascun antandre doigne 
qu'ele fet trop bien la besoigne : 
aille et viegne avant et arriere 
et s'assiee la darreniere , 
et se face un petit atandre 
ainz qu'el puisse a soair antandre ; 
et quant ele iert a table assise , 
face , s'el peut , a touz servise . 
Devant les autres doit taillier , 
et du pain antour sai baillier , 
et doit , por grace deservir , 
devant le compaignon servir 
qui doit mengier en s'escuële : 
devant lui mete ou cuisse ou ele , 
ou beuf ou porc devant li taille , 
selonc ce qu'il avront vitaille , 
soit de poisson ou soit de char ; 
n'ait ja queur de servir echar , 
s'il est qui soffrir le li veille . 
Et bien se gart qu'ele ne mueille 
ses doiz es broëz jusqu'au jointes 
ne qu'el n'ait pas ses lievres ointes 
de soupes , d'auz ne de char grasse , 
ne que trop de morseaus n'antasse 
ne trop gros nes mete en sa bouche ; 
du bout des doiz le morsel touche 
qu'el devra moillier en la sausse , 
soit vert ou kameline ou jausse , 
et sagement port sa bouchiee , 
que seur son piz goute n'en chiee 
de soupe , de saveur , de poevre . 
Et si sagement redoit boevre 
que seur soi n'en espande goute , 
car por trop rude ou por trop gloute 
l'en porroit bien aucuns tenir 
qui ce li verret avenir , 
et gart que ja hanap ne touche 
tant con el ait morsel en bouche . 
Si doit si bien sa bouche terdre 
qu'el n'i lest nule gresse aherdre , 
au mains en la levre deseure , 
car quant gresse en cele demeure , 
ou vin en perent les mailletes , 
qui ne sunt ne beles ne netes . 
Et boive petit a petit : 
conbien qu'ele ait grant appetit , 
ne boive pas a une aleine 
ne hanap plain ne coupe pleine , 
ainz boive petit et souvant , 
qu'el n'aut les autres esmouvant 
a dire que trop an angorge 
ne que trop boive a gloute gorge ; 
mes delïeement le coule . 
Le bort du hanap trop n'engoule 
si conme font maintes norrices , 
qui sunt si gloutes et si nices 
qu'el versent vin en gorge creuse 
tout ausint conme en une heuse , 
et tant a granz gorz an antonent 
qu'el s'en confondent et estonent . 
Et bien se gart qu'el ne s'enivre , 
car en home ne en fame ivre 
ne peut avoir chose secree ; 
et puis que fame est anivree , 
il n'a point en li de deffanse 
et jangle tout quan qu'ele panse , 
et est a touz habandonee 
quant a tel meschief s'est donee . 
Et se gart de dormir a table , 
trop an seroit mains agraable ; 
trop de ledes choses avienent 
a ceus qui tex dormirs maintienent ; 
ce n'est pas sens de someillier 
es leus establiz a veillier ; 
maint en ont esté deceü , 
par maintes foiz an sunt cheü 
devant ou darriers ou encoste , 
brisant ou braz ou teste ou coste : 
gart que tex dormirs ne la tiegne . 
De Palinurus li souviegne , 
qui governoit la nef Enee ; 
veillant l'avoit bien governee , 
mes quant dormir l'ot envaï , 
du governaill en mer chaï 
et des compaignons naia pres , 
qui mout le plorerent aprés . 

Si doit la dame prendre garde 
que trop a joer ne se tarde , 
car el porroit bien tant atandre 
que nus n'i voudroit la main tandre . 
Querre doit d'amors le deduit 
tant con jennece la deduit ; 
car quant viellece fame assaut , 
d'amors pert la joie et l'assaut . 
Le fruiz d'amors , se fame est sage , 
cueille an la fleur de son aage , 
car tant pert de son tens , la lasse , 
con sanz joïr d'amors an passe . 
Et s'el ne croit ce mien conseill , 
que por conmun profit conseill , 
sache qu'el s'en repentira 
quant viellece la flestira . 
Mes bien sai qu'eles m'en creront , 
au mains ceus qui sages seront , 
et se tendront aus regles nostres , 
et diront maintes paternostres 
por m'ame quant je seré morte , 
qui les enseigne ore et conforte ; 
car bien sai que ceste parole 
sera leüe an mainte escole . 
Biau tres douz filz , se vos vivez , 
- car bien voi que vos escrivez 
ou livre du queur volentiers 
touz mes enseignemenz antiers , 
et quant de moi departiraiz , 
se Dieu plest , encor an liraiz 
et an seraiz mestres con gié - 
je vos doign de lire congié , 
maugré tretouz les chanceliers , 
et par chambres et par celiers , 
en prez , en jardins , en gaudines , 
souz paveillons et souz courtines , 
et d'enformer les escoliers 
par garderobes et soliers , 
par despanses et par estables , 
s'ous n'avez leus plus delitables , 
mes que ma leçon soit leüe , 
quant vos l'avrez bien retenue . 

Et gart que trop ne sait enclose , 
quar , quant plus a l'ostel repose , 
mains est de toutes genz veüe 
et sa biauté mains conneüe , 
mains couvoitiee et mains requise . 
Sovant aille a la mestre iglise 
et face visitacions 
a noces , a processions , 
a geus , a festes , a queroles , 
car en tex leus tient ses escoles 
et chante a ses deciples messe 
li dex d'Amors et la deesse . 

Mes bien se soit ainceis miree 
savoir s'ele est bien atiree . 
Et quant a point se sentira 
et par les rues s'en ira , 
si soit de beles aleüres , 
non pas trop moles ne trop dures , 
trop eslevees ne trop corbes , 
mes bien plesanz en toutes torbes . 
Les espaules , les costez meuve 
si noblement que l'en n'an treuve 
nule de plus biau mouvement , 
et marche jolivetement 
de ses biaus solerez petiz , 
que fere avra fet si fetiz 
qu'il joindront aus piez si a point 
que de fronce n'i avra point . 

Et se sa robe li trahine 
ou pres du pavement s'encline , 
si la lieve ancoste ou devant 
si con por prendre un po de vant , 
ou por ce que fere le sueille 
ausinc con secourcier se vueille 
por avoir le pas plus delivre . 
Lors gart que si le pié delivre 
que chascun qui passe la voie 
la bele forme du pié voie . 

Et s'ele est tex que mantel port , 
si le doit porter de tel port 
qu'il trop la veüe n'anconbre 
du bel cors a cui il fet onbre ; 
et por ce que li cors mieuz pere , 
et li teissuz don el se pere , 
qui n'iert trop larges ne trop grelles , 
d'argent dorez , a menuz pelles , 
et l'aumoniere toutevoie , 
qu'il rest bien droiz que l'an la voie , 
a .ii. mains doit le mantel prandre , 
les braz eslargir et estandre , 
soit par bele voie ou par boe ; 
et li souviegne de la roe 
que li paons fet de sa queue : 
face ausinc du mantel la seue , 
si que la penne , ou vere ou grise , 
ou tel con el l'i avra mise , 
et tout le cors en apert montre 
a ceus qu'el voit muser encontre . 

Et s'el n'est bele de visage , 
plus leur doit torner conme sage 
ses beles treces blondes chieres 
et tout le haterel darrieres , 
quant bel et bien trecié le sant ; 
c'est une chose mout plesant 
que biauté de cheveleüre . 
Torjorz doit fame metre cure 
qu'el puist la louve resembler 
quant el vet les berbiz enbler ; 
car , qu'el ne puist du tout faillir , 
por une en vet .m. assaillir , 
qu'el ne set la quele el prendra 
devant que prise la tendra . 
Ausinc doit fame par tout tendre 
ses raiz por touz les homes prendre , 
car por ce qu'el ne peut savoir 
des quex el puist la grace avoir , 
au mains por un a soi sachier 
a touz doit son croc estachier . 
Lors ne devra pas avenir 
qu'el n'en daie aucun pris tenir 
des fos antre tant de milliers 
qui li frotera ses illiers , 
voire pluseurs par aventure , 
car art aïde mout nature . 

Et s'ele pluseurs en acroche 
qui metre la vueillent en broche , 
gart , conmant que la chose queure , 
qu'ele ne mete a .ii. une heure , 
car por deceüz se tendroient 
quant pluseur ensemble vendroient , 
si la porroient bien lessier . 
Ce la porroit mout abessier , 
car au mains li eschaperoit 
ce que chascuns aporteroit . 
El ne leur doit ja riens lessier 
don il se puissent engressier , 
mes metre an si grant povreté 
qu'il muirent las et endeté , 
et cele an soit riche mananz , 
car perduz est li remananz . 

D'amer povre home ne li chaille , 
qu'il n'est riens que povre home vaille ; 
se c'iert Ovides ou Homers , 
ne vaudroit il pas .ii. gomers ; 
ne ne li chaille d'amer hoste , 
car ausinc con il met et hoste 
son cors en divers herbergages , 
ausinc li est li queurs volages . 
Hoste amer ne li lo je pas ; 
mes toutevois an son trepas , 
se deniers ou joiaus li offre , 
praingne tout et boute en son coffre , 
et face lors cil son plesir 
ou tout a haste ou a lesir . 

Et bien gart qu'el n'aint ne ne prise 
nul home de trop grant cointise 
ne qui de sa biauté se vante , 
car c'est orgueuz qui si le tante , 
si s'est en l'ire Dieu boutez 
hom qui se plest , ja n'an doutez , 
car ausinc le dit Tholomee , 
par cui fu mout sciance amee . 
Tex n'a poair de bien amer , 
tant a mauvés queur et amer ; 
et ce qu'il avra dit a l'une , 
autant an dit il a chascune , 
et pluseurs en revet lober 
por eus despoillier et rober . 
Mainte compleinte an ai veüe 
de pucele ainsinc deceüe . 
Et s'il vient aucuns prometierres , 
soit leaus hom ou hoquelierres , 
qui la veulle d'amors prier 
et par promesse a soi lier , 
et cele ausinc li repromete , 
mes bien se gart qu'el ne se mete 
por nule riens en sa menoie , 
s'el ne tient ainceis la monoie . 

Et s'il mande riens par escrit , 
gart se cil faintemant escrit 
ou s'il a bone entencion 
de fin queur sanz decepcion ; 
amprés li rescrive an poi d'eure , 
mes ne sait pas fet sanz demeure : 
demeure les amanz atise , 
mes que trop longue ne soit prise . 

Et quant el orra la requeste 
de l'amant , gart qu'el ne se heste 
de s'amor du tout otroier ; 
ne ne li doit du tout noier , 
ainz le doit tenir en balance , 
qu'il ait poor et esperance ; 
et quant cil plus la requerra 
et cele ne li offerra 
s'amor , qui si forment l'enlace , 
gart soi la dame que tant face 
par son engin et par sa force 
que l'esperance adés anforce , 
et petit a petit s'an aille 
la poor tant qu'ele defaille , 
et qu'il faceint pes et concorde . 
Cele qui puis a lui s'acorde 
et qui tant set de guiles faintes , 
Dieu doit jurer et sainz et saintes 
c'onq ne se volt mes otrier 
a nul , tant la seüst prier , 
et dire : “ Sire , c'est la some , 
foi que doi saint Pere de Rome , 
par fine amor a vos me don , 
car ce n'est pas por vostre don . 
N'est hom nez por cui ce feïsse 
por nul don , tant grant le veïsse . 
Maint vaillant home ai refusé , 
car mout ont maint a moi musé . 
Si croi qu'ous m'avez anchantee , 
male chançon m'avez chantee . ” 
Lors le doit estroit acoler 
et besier por mieuz affoler . 

Mes s'el veult mon conseill avoir , 
ne tande a riens fors qu'a l'avoir . 
Fole est qui son ami ne plume 
jusqu'a la darreniere plume ; 
car qui mieuz plumer le savra , 
c'iert cele qui meilleur l'avra 
et qui plus iert chiere tenue , 
quant plus chier se sera vendue ; 
car ce que l'an a por noiant , 
trop le va l'en plus vistoiant ; 
l'an nou prise pas une escorce ; 
se l'an le pert , l'en n'i fet force , 
au mains si grant ne si notee 
con qui l'avroit chier achatee . 
Mes au plumer convient maniere . 
Ses vallez et sa chamberiere 
et sa sereur et sa norrice 
et sa mere , se mout n'est nice , 
por qu'il consentent la besoigne , 
facent tuit tant que cil leur doigne 
seurcot ou cote ou ganz ou mofles , 
et ravissent conme uns escofles 
quant qu'il an porront agraper , 
si que cil ne puist eschaper 
de leur mains en nule maniere 
tant qu'il ait fet sa darreniere , 
si con cil qui geue aus noiaus , 
tant leur doint deniers et joiaus : 
mout est plus tost praie achevee , 
quant par pluseurs mains est levee . 

Autre foiz li redient : “ Sire , 
puis qu'il le vos convient a dire , 
vez qu'a ma dame robe faut . 
Conment soffrez vos cest defaut ? 
S'el vousist fere , par saint Gile , 
por tel a il en ceste vile , 
conme reïne fust vestue 
et chevauchast a grant sambue . 
Dame , por quoi tant atandez 
que vos ne la li demandez ? 
Trop par iestes vers lui honteuse , 
quant si vos lesse soffreteuse . ” 
Et cele , conbien qu'il li plesent , 
leur doit conmander qu'il se tesent , 
qui tant , espoir , en a levé 
qu'el l'a trop durement grevé . 

Et s'ele voit qu'il s'aperçoive 
qu'il li doint plus que il ne doive 
et que formant grevez cuide estre 
des granz dons dom il la seut pestre , 
et sentira que de doner 
ne l'ose ele mes sarmoner , 
lors li doit prier qu'il li preste , 
et li jurt qu'ele est toute preste 
de le li randre a jour nomé 
tel con il li avra nomé . 
Mes bien est par moi deffandu 
que ja mes n'an soit riens randu . 

Se ses autres amis revient , 
don el a pluseurs , se devient , 
( mes an nul d'aus son queur n'a mis , 
tout les claime ele touz amis ) 
si se complaigne conme sage 
que sa meilleur robe et si gage 
queurent chascun jour a usure , 
don ele est en si grant ardure 
et tant est ses queurs a mesese 
qu'el ne fera riens qui li plese , 
se cil ne li reant ses gages ; 
et li vallez , se mout n'est sages , 
por quoi pecune li sait sourse , 
metra tantost main a la bourse 
ou fera quelque chevissance 
don li gage aient delivrance , 
qui n'ont mestier d'estre reanz , 
ainz sunt , espoir , tretuit leanz 
por le bacheler anserré 
an aucun coffre bien ferré , 
qu'il ne li chaut , espoir , s'il cerche 
dedanz sa huche ou a sa perche , 
por estre de li mieuz creüe , 
tant qu'ele ait la pecune eüe . 
Le tierz reserve d'autel lobe ; 
ou ceinture d'argent ou robe 
ou guimple lo qu'el li demande , 
et puis deniers qu'ele despande . 

Et s'il ne li a que porter 
et jurt , por li reconforter , 
et fiance de pié , de main 
qu'il l'aportera l'andemain , 
face li les orreilles sourdes , 
n'en croie riens , quar ce sunt bourdes . 
Trop sunt tuit espert menteür , 
plus m'ont menti , li fouteür , 
et foiz et seremenz jadis 
qu'il n'a de sainz en paradis . 
Au mains , puis qu'il n'a que paier , 
face au vin son gage anvaier 
por .ii. deniers , por .iii. , por .iiii. , 
ou s'aille hors ailleurs esbatre . 

Si doit fame , s'el n'est musarde , 
fere samblant d'estre couarde , 
de trembler , d'estre pooreuse , 
d'estre destraite et angoisseuse 
quant son ami doit recevoir , 
et li face antendre de voir 
qu'an trop grant perill le reçoit 
quant son mari por lui deçoit , 
ou ses gardes , ou ses paranz ; 
et que , se la chose iert paranz 
qu'ele veust fere en repoutaille , 
morte seroit sanz nule faille ; 
et jurt qu'il ne peut demourer , 
s'il la devoit vive acourer ; 
puis demeurt a sa volanté , 
quant el l'avra bien anchanté . 

Si li redoit bien souvenir , 
quant ses amis devra venir , 
s'el voit que nus ne l'aperçoive , 
par la fenestre le reçoive , 
tout puisse ele mieuz par la porte ; 
et jurt qu'ele est destruite et morte , 
et que de lui seroit neanz 
se l'en savoit qu'il fust leanz : 
nou guerroient armes molues , 
heaumes , haberz , pex ne maçues , 
ne huches , ne clotez , ne chambres 
qu'il ne fust depeciez par manbres . 

Puis doit la dame sopirer 
et sai par samblant aïrer , 
et l'assaille et li queure seure 
et die que si grant demeure 
n'a il mie fet sanz reson 
et qu'il tenoit en sa meson 
autre fame , quel qu'ele soit , 
dom li solaz mieuz li plesoit , 
et qu'or est ele bien traïe 
quant il l'a por autre enhaïe ; 
bien doit estre lasse clamee 
quant ele aime sanz estre amee . 
Et quant orra ceste parole 
cil qui la pensee avra fole , 
si cuidera tout erraument 
que cele l'aint trop leaument 
et que plus soit de li jalouse 
c'onc ne fu de Venus s'espouse 
Vulcanus , quant il l'ot trovee 
aveques Mars prise provee . 
Es laz qu'il ot d'arain forgiez 
les tenoit andeus an forz giez , 
ou geu d'amors joinz et lïez , 
tant les ot li fous espïez . 
Si tost con Vulcanus ce sot , 
que pris provez andeus les ot 
es laz qu'entour le lit posa 
- mout fu fos quant fere l'osa , 
car cil a mout po de savoir 
qui seus cuide sa fame avoir - 
les dex i fist venir an heste , 
qui mout ristrent et firent feste 
quant en ce point les aperçurent . 
De la biauté Venus s'esmurent 
tuit li pluseur des damedex , 
qui mout fesoit plaintes e dex 
conme honteuse et corrociee 
don ainsinc iert prise et laciee , 
n'onc n'ot honte a ceste paraille . 
Si n'iert ce pas trop grant mervaille 
se Venus o Mars se metoit , 
car Vulcanus si lez etoit 
et si charbonez de sa forge 
par mains et par vis et par gorge 
que por riens Venus ne l'amast , 
conbien que mari le clamast . 
Non , par Dieu , pas , se ce fust ores 
Absalon o ses treces sores , 
ou Paris , filz le roi de Troie , 
ne l'en portast el ja menoie , 
qu'el savoit bien , la debonere , 
que toutes fames sevent fere . 

D'autre part el sunt franches nees ; 
loi les a condicionees , 
qui les oste de leur franchises 
ou Nature les avoit mises ; 
car Nature n'est pas si sote 
qu'ele face nestre Marote 
tant seulement por Robichon , 
se l'antandement i fichon , 
ne Robichon por Mariete , 
ne por Agnés ne por Perrete , 
ainz nous a fez , biau filz , n'en doutes , 
toutes por touz et touz por toutes , 
chascune por chascun conmune 
et chascun conmun a chascune , 
si que , quant el sunt affiees , 
par loi prises et mariees , 
por oster dissolucions 
et contenz et occisions 
et por aidier les norretures 
dom il ont ensemble les cures , 
si s'efforcent en toutes guises 
de retourner a leur franchises 
les dames et les damoiseles , 
quex qu'el soient , ledes ou beles . 
Franchise a leur poair maintienent , 
don trop de maus vendront et vienent , 
et vindrent a pluseurs jadis ; 
bien an nombreroie ja .x. , 
voire tant ( mes je les trespasse ) 
que j'en seroie toute lasse , 
et vos d'oïr touz anconbrez 
ainz que ges eüsse nonbrez ; 
car quant chascun jadis vaiet 
la fame qui mieuz li saiet , 
maintenant ravir la vosist , 
se plus fort ne la li tosist , 
et la lessast , s'il li pleüst , 
quant son voloir fet en eüst ; 
si que jadis s'entretuaient 
et les norretures lessaient , 
ainz que l'an feïst mariages 
par le conseill des homes sages . 
Et qui vodroit Horace croire , 
bone parole en dit et voire , 
car mout sot bien lire et diter , 
si la vos vueill ci reciter , 
car sage fame n'a pas honte 
quant bone auctorité raconte . 

Jadis avant Helene furent 
batailles que li con esmurent , 
don cil a grant douleur perirent 
qui por eus les batailles firent 
( mes les morz n'en sunt pas seües , 
quant en escrit ne sunt leües ) , 
car ce ne fu pas la prumiere , 
non sera ce la darreniere , 
par cui guerres vendront et vindrent 
entre ceus qui tandront et tindrent 
leurs queurs mis en amor de fame , 
don maint ont perdu cors et ame , 
et perdront , se li siecles dure . 
Mes prenez bien garde a Nature , 
car , por plus clerement voair 
conme el a merveilleus poair , 
mainz examples vos an puis metre , 
qui bien font a voair an letre . 

Li oisillons du vert bochage , 
quant il est pris et mis en cage , 
nourriz mout antantivement 
leanz delicieusement , 
et chante , tant con sera vis , 
de queur gai , ce vos est avis , 
si desierre il les bois ramez 
qu'il a naturelment amez , 
et voudroit seur les arbres estre , 
ja si bien nou savra l'an pestre . 
Tourjorz i panse et s'estudie 
a recouvrer sa franche vie ; 
sa viande a ses piez demarche 
o l'ardeur qui son queur li charche , 
et va par sa cage traçant , 
a grant angoisse porchaçant 
conment fenestre ou pertuis truisse 
par quoi voler au bois s'an puisse . 
Ausinc sachiez que toutes fames , 
saient damoiseles ou dames , 
de quelconques procession , 
ont naturele entencion 
qu'el cercheroient volentiers 
par quex chemins , par quex sentiers 
a franchise venir porroient , 
car torjorz avoir la vorroient . 

Ausinc vos di je que li hom 
qui s'an entre en religion , 
et vient aprés qu'il se repent , 
par po que de deul ne se pent , 
et se complaint et se demente 
si que touz an soi se tourmente , 
tant li sourt grant desir d'ovrer 
conment il porra recovrer 
la franchise qu'il a perdue , 
car la volenté ne se mue 
par nul abit qu'il puisse prandre , 
en quelque leu qu'il s'aille randre . 

C'est li fos poissons qui s'an passe 
par mi la gorge de la nasse , 
qui , quant il s'en veust retourner , 
maugré sien l'esteut sejourner 
a torjorz en prison leanz , 
car du retourner est neanz . 
Li autre , qui dehors demeurent , 
quant il le voient , si aqueurent 
et cuident que cil s'esbanoie 
a grant deduit et a grant joie , 
quant la le voient tournoier 
et par semblant esbanoier ; 
et por ice meesmement 
qu'il voient bien apertement 
qu'il a leanz assez viande , 
tele con chascun d'eus demande , 
mout volentiers i entreroient , 
si vont antour et tant tournoient , 
tant i hurtent , tant i aguetent 
que le trou treuvent , si s'i gietent . 
Mes quant il sunt leanz venu , 
pris a torjorz et retenu , 
puis ne se peuent il tenir 
qu'il ne vuellent bien revenir ; 
mes ce n'est pas chose possible , 
qu'il sunt mieuz pris que a la trible . 
La les convient a grant deul vivre , 
tant que la mort les an delivre . 

Tout autel vie va querant 
li jennes hom quant il se rant , 
car ja si granz solers n'avra 
ne ja si fere ne savra 
grant chaperon ne large aumuce 
que Nature ou queur ne se muce . 
Lors est il morz et maubailliz , 
quant frans estaz li est failliz , 
s'il ne fet de neccessité 
vertu par grant humilité . 
Mes Nature ne peut mentir , 
qui franchise li fet sentir , 
car Horaces neïs raconte , 
qui bien set que tel chose monte , 
qui voudroit une forche prandre 
por soi de Nature deffandre 
et la bouteroit hors de sai , 
revandroit ele , bien le sai . 
Tourjorz Nature recourra , 
ja por habit ne demourra . 
Que vaut ce ? Toute creature 
veust retourner a sa nature , 
ja nou lera por violance 
de force ne de couvenance . 
Ce doit mout Venus escuser 
qu'el vouloit de franchise user , 
et toutes dames qui se geuent , 
conbien que mariage veuent , 
car ce leur fet Nature fere , 
qui les veust a franchise trere . 
Trop est fort chose que Nature , 
el passe neïs nourreture . 

Qui prendroit , biau filz , un chaton 
qui onques rate ne raton 
veü n'avroit , puis fust nouriz 
sanz ja voair rat ne souriz , 
lonc tens , par ententive cure , 
de delicieuse pasture , 
et puis veïst souriz venir , 
n'est riens qui le peüst tenir , 
se l'en le lessoit eschaper , 
qu'il ne l'alast tantost haper ; 
tretouz ses mes en lesseroit , 
ja si familleus ne seroit ; 
n'est riens qui pes entr'eus feïst , 
por peine que l'en i meïst . 

Qui nourrir un polein savroit 
qui jumant veüe n'avroit 
jusqu'a tant qu'il fust granz destriers 
por soffrir selles et estriers , 
et puis veïst jumant venir , 
vos l'orriez tantost henir , 
et voudroit encontre lui courre , 
s'il n'iert qui l'en peüst rescourre , 
non pas morel contre morele 
seulement , mes contre fauvele , 
contre grise ou contre liarde , 
se freins ou bride nou retarde , 
qu'il n'en a nules espiees , 
fors qu'il les truisse desliees 
ou qu'il puisse seur eus saillir : 
toutes les voudroit assaillir . 
Et qui morele ne tendroit , 
tout le cours a morel vendroit , 
voire a fauvel ou a liart , 
si con sa volanté li art . 
Li prumiers qu'ele troveroit , 
c'est cil qui ses mariz seroit , 
qu'ele n'en ra nus espiez , 
fors qu'el les truisse desliez . 

Et ce que je di de morele 
et de fauvel et de fauvele 
et de liart et de morel , 
di je de vache et de torel 
et des berbiz et du mouton , 
car de ceus mie ne douton 
qu'il ne veillent leur fames toutes ; 
ne ja de ce , biau filz , ne doutes 
que toutes ausinc touz ne veillent , 
toutes volentiers les acueillent . 
Ausinc est il , biau filz , par m'ame , 
de tout houme et de toute fame 
quant a naturel appetit , 
don lai les retret un petit . 
Un petit ? Mes trop , ce me samble ; 
car quant lai les a mis ensamble , 
el veust , soit vallez ou pucele , 
que cil ne puisse avoir que cele , 
au mains tant con ele soit vive , 
ne cele autre , tant con cil vive . 
Mes toutevois sunt il tanté 
d'user de franche volanté , 
car bien sai que tel chose monte ; 
si s'an gardent aucun por honte , 
li autre por poor de peine , 
mes Nature ausinc les demeine 
con les bestes que ci deïsmes . 
Je le sé bien par moi meïsmes , 
car je me sui tourjorz penee 
d'estre de touz homes amee ; 
et se je ne doutasse honte , 
qui refreine mainz queurs et donte , 
quant par ces rues m'en aloie 
( car tourjorz aler i voloie , 
d'aournemenz envelopee , 
por neant fust une popee ) , 
ces vallez , qui tant me plesoient , 
quant ces douz regarz me fesoient 
- Douz Dex , quel pitié m'en prenoit 
quant cil regarz a moi venoit ! - 
touz ou pluseurs les receüsse , 
s'i leur pleüst et je peüsse ; 
touz les vousisse tire a tire , 
se je peüsse a touz soffire . 
Et me sambloit que , s'il peüssent , 
volentiers tuit me receüssent 
( je n'en met hors prelaz ne moines , 
chevaliers , borgois ne chanoines , 
ne clerc ne lai , ne fol ne sage , 
por qu'il fust de poissant aage ) 
et des religions saillissent , 
s'il ne cuidassent qu'il faillissent 
quant requise d'amors m'eüssent . 
Mes se bien mon pensé seüssent 
et noz condicions tretoutes , 
il n'en fussent pas en tex doutes ; 
et croi que , se pluseur osassent , 
leur mariages en brisassent ; 
ja de foi ne leur souvenist , 
se nus en privé me tenist ; 
nus n'i gardast condicion , 
foi ne veu ne religion , 
se ne fust aucuns forsenez 
qui fust d'amors anchifrenez 
et leaument s'amie amast : 
cil espoir quite me clamast 
et pensast a la seue avoir , 
don il ne preïst nul avoir . 
Mes mout est po de tex amanz , 
si m'aïst Dex et sainz Amanz , 
conme je croi certeinement : 
s'il parlast a moi longuement , 
que qu'il deïst , mençonge ou voir , 
tretout le feïsse esmouvoir ; 
qui qu'il fust , seculiers ou d'orde , 
fust ceint de cuir rouge ou de corde , 
quel que chaperon qu'il portast , 
o moi , ce croi , se deportast , 
s'il cuidast que je le vousisse 
ou que , sanz plus , le li soffrisse . 
Ainsinc Nature nos joutise , 
qui noz queurs a deliz attise ; 
por quoi Venus de Mars amer 
a mains deservi a blamer . 

Ainsinc con en tel point estoient 
Mars et Venus , qui s'entr'amoient , 
des dex i ot mainz qui vousissent 
que li autre d'aus se resissent 
en tel point con il font de Mars . 
Mieuz vousist puis .ii. mile mars 
avoir perdu dam Vulcanus 
que ceste euvre seüst ja nus ; 
car li dui , qui tel honte an orent , 
quant il virent que tuit le sorent , 
firent des lors a huis ouvert 
ce qu'il fesoient en couvert , 
n'onques puis du fet n'orent honte 
que li dieu firent d'aus leur conte 
et tant peuplaierent la fable 
qu'el fu par tout le ciel notable ; 
s'an fu Vulcanus plus irez 
quant plus fu li fez enpirez , 
n'onques puis n'i pot conseill metre ; 
et si con tesmoigne la letre , 
mieuz li venist estre sofferz 
qu'avoir au lit les laz offerz , 
et que ja ne s'an esmeüst , 
mes feinsist que riens n'en seüst , 
s'il vousist avoir bele chiere 
de Venus , que tant avoit chiere . 

Si se devroit cil prendre garde 
qui sa fame ou s'amie garde 
et par son fol aguiet tant euvre 
qu'il la prent provee seur l'euvre , 
car sache que pis en fera 
quant prise provee sera ; 
ne cil qui du mal felon art , 
qui si l'a prise par son art , 
ja mes n'en avra puis la prise 
ne biau semblant ne bon servise . 
Trop est fos maus que jalousie , 
qui les jalous art et soussie ; 
mes ceste a jalousie fainte 
qui faintemant fet tel complainte 
et amuse ainsinc le musart : 
quant plus l'amuse , et cil plus art . 

Et s'il ne s'en daigne escondire , 
ainz die , por lui metre en ire , 
qu'il a voirement autre amie , 
gart qu'el ne s'en corroce mie . 
Ja soit ce que semblant an face , 
se cil autre amie porchace , 
ja ne li soit a un bouton 
de la ribaudie au glouton , 
mes face tant que cil recroie , 
por ce que d'amer ne recroie , 
qu'el veille autre ami porchacier 
et qu'el nou fet for por chacier 
celui don el veust estre estrange , 
car bien est droiz qu'el s'en estrange ; 
et die : “ Trop m'avez meffet , 
vanchier m'esteut de ce meffet . 
Puis que vos m'avez fete coupe , 
je vos servirai d'autel coupe . ” 
Lors sera cil en pire point 
c'onques ne fu , s'il l'aime point , 
ne ne s'en savra deporter , 
car nus n'a poair de porter 
grant amor ardanment ou piz 
s'il n'a poor d'estre acoupiz . 

Lors resaille la chamberiere , 
qui face pooreuse chiere , 
et die : “ Lasse , mortes somes ! 
Mi sires , ou ne sai quex homes , 
est antrez dedanz nostre court . ” 
La convient que la dame court 
et antrelaist toute besoigne , 
mes le vallet ainceis respoigne 
an tait , en estable ou en huche , 
jusqu'a tant qu'ele le rehuche , 
quant ele iert arriers la venue . 
Cil qui desierre la venue 
voudroit lors estre ailleurs , espoir , 
de poor et de desespoir . 

Lors , se c'est uns autres amis , 
cui la dame terme avra mis , 
dom el n'avra pas esté sage , 
qu'il n'en port du tout le musage , 
conbien que de l'autre li manbre , 
mener le peut en quelque chambre . 
Face lors tout ce qu'il vorra 
cil qui demourer n'i porra , 
don mout avra pesance et ire , 
car la dame li porra dire : 
“ Du demourer est ce neanz 
puis que mi sires est ceanz , 
et .iiii. mien cousin germain . 
Si m'aïst Dex et saint Germain , 
quant autre foiz venir porrez , 
je feré quan que vos vorrez ; 
mes soffrir vos convient atant . 
Je m'an revois , car l'an m'atant . ” 
Mes ainceis le doit hors bouter , 
qu'el nou puist hui mes riens douter . 

Lors doit la dame retorner , 
qu'ele ne face sejorner 
trop longuement l'autre a mesese , 
por ce que trop ne li desplese 
si que trop ne se desconfort . 
Si li redoint novel confort , 
et convient que de prison saille 
et que couchier avec lui s'aille 
antre ses braz dedanz sa couche ; 
mes gart que sanz poor n'i couche : 
face li antandant et die 
qu'ele est trop fole et trop hardie , 
et jurt que par l'ame son pere 
l'amor de li trop chier compere 
quant se met en tele avanture , 
ja soit ce qu'el soit plus seüre 
que ceus qui vont a leur talant 
par chans et par vignes balant ; 
car deliz an seürté pris 
mains est plesanz , mains a de pris . 

Et quant aler devront ensamble , 
gart que ja cil a lui n'assamble , 
conbien qu'il la tiegne a sejor , 
por qu'ele voie cler le jor , 
qu'el n'antrecloe ainz les fenestres , 
que si soit ombrages li estres 
que , s'ele a ne vice ne tache 
seur sa char , que ja cil nou sache . 
Gart que nule ordure n'i voie , 
qu'il se metroit tantost a voie 
et s'en fuiroit queue levee , 
s'an seroit honteuse et grevee . 

Et quant se seront mis an l'euvre , 
chascuns d'aus si sagement euvre , 
et si a point , que il conviegne 
que li deliz ensamble viegne 
de l'une et de l'autre partie 
ainz que l'euvre soit departie , 
et s'antredoivent entr'atendre 
por ansamble a leur bonne tendre . 
L'un ne doit pas l'autre lessier , 
de nagier ne doivent cessier 
jusqu'il preingnent ansamble port ; 
lors avront anterin deport . 

Et s'el n'i a point de delit , 
faindre doit que trop s'i delit , 
et faigne et face touz les signes 
qu'el set qui sunt au delit dignes , 
si qu'il cuit que cele an gré preigne 
ce qu'el ne prise une chateigne . 

Et s'il , por eus asseürer , 
peut vers la dame procurer 
qu'ele viegne a son propre hostel , 
si roit la dame propos tel , 
le jor qu'el devra l'erre anprandre , 
qu'el se face un petit atandre , 
si que cil en ait grant desir 
ainz qu'il la tiegne a son plesir . 
Geus d'amors est , quant plus demeure , 
plus agreable par demeure , 
s'an sunt cil mains antalanté 
qui les ont a leur volanté . 

Et quant iert a l'ostel venue 
ou tant sera chiere tenue , 
lors li jurt et li face antandre 
qu'au jalous se fet tant atandre 
qu'ele an fremist et tremble toute , 
et que trop durement se doute 
d'estre ledangiee ou batue 
quant el iert arriers revenue ; 
mes conment qu'ele se demente , 
conbien qu'el die voir ou mente , 
preingne an poor seürement , 
seürté pooreusement , 
et facent en leur priveté 
tretoute leur joliveté . 

Et s'el n'a pas laisir d'aler 
a son hostel a li paler , 
ne recevoir ou sien ne l'ose , 
tant la tient li jalous anclose , 
lors le doit , s'el peut , anivrer , 
se mieuz ne s'an set delivrer . 
Et se de vin nou peut fere ivre , 
d'erbes peut avoir une livre , 
ou plus ou mains , don sanz dangier 
li peut fere boivre ou mangier : 
lors dormira cil si formant 
qu'il li lerra fere an dormant 
tretout quan que cele vorra , 
car destourner ne l'an porra . 

De sa mesnie , s'ele l'a , 
anvoit ci l'un , et l'autre la ; 
ou par legiers dons les deçoive 
et son ami par eus reçoive ; 
ou les repeut touz abevrer , 
se du secré les veust sevrer . 

Ou , s'il li plest , au jalous die : 
“ Sire , ne sai quel maladie , 
ou fievre ou goute ou apotume , 
tout le cors m'anbrase et alume ; 
si m'esteut que j'aille aus estuves ; 
tout aions nous ceanz .ii. cuves , 
n'i vaudroit riens baign sanz estuve , 
por ce convient que je m'estuve . ” 

Quant li vilains avra songié , 
li donra il , espoir , congié , 
conbien qu'il face lede chiere ; 
mes qu'ele maint sa chamberiere , 
ou aucune seue voisine 
qui savra toute sa couvine 
et son ami , espoir , ravra , 
et cele ausinc tout resavra . 
Lors s'en ira chiés l'estuvier , 
mes ja ne cuve ne cuvier 
par aventure n'i querra , 
mes o son ami se gerra , 
se n'est , por ce que bon leur semble , 
que baignier se doivent ensemble ; 
car il la peut ileuc atandre , 
s'il set qu'el doit cele part tandre . 

Nus ne peut metre en fame garde , 
s'ele meïsmes ne se garde . 
Se c'iert Argus qui la gardast 
et de ses .c. euz l'esgardast , 
don l'une des moitiez veilleit 
et l'autre moitié someilleit , 
quant Jupiter li fist tranchier 
le chief , por Yo revanchier 
qu'il avoit en vache muee , 
de forme humaine desnuee 
( Mercurius le li trancha 
quant de Juno la revancha ) , 
n'i vaudroit sa garde mes rien . 
Fos est qui garde tel mesrien . 

Mes gart que ja ne soit si sote , 
por riens que clers ne lais li note , 
que ja riens d'anchantement croie , 
ne sorcerie ne charoie , 
ne Balenuz ne sa sciance , 
ne magique ne nigromance , 
que par ce puisse home esmouvoir 
a ce qu'il l'aint par estouvoir 
ne que por li nule autre hee . 
Onques ne pot tenir Medee 
Jason por nul anchantemant , 
n'onq Cyrcé ne tint ansemant 
Ulixés qu'il ne s'en foïst 
por nul sort que fere en poïst . 

Si gart fame qu'a nul amant , 
tant l'aille son ami clamant , 
ne doigne don qui gueres vaille . 
Bien doignt oreillier , ou touaille , 
ou queuvrechief , ou aumosniere , 
mes qu'el ne soit mie trop chiere , 
aguillier , ou laz , ou ceinture , 
don po vaille la ferreüre , 
ou un biau petit coustelet , 
ou de fil un lumuisselet , 
si con font nonains par costume 
- mes fos est qui les acostume ; 
mieuz vient fames du siecle amer : 
l'en ne s'en fet pas tant blamer , 
si vont mieuz a leur volantez ; 
leur mariz et leur parantez 
sevent bien de paroles pestre ; 
et ja soit ce qu'il ne puisse estre 
que l'une et l'autre trop ne coust , 
trop sunt nonains de graindre coust . 

Mes hom qui bien sages seroit 
touz dons de fame douteroit , 
car dons de fame , au dire voir , 
ne sunt fors laz a decevoir ; 
et contre sa nature peche 
fame qui de largece a teche . 
Lessier devons largece aus homes , 
car , quant nous , fames , larges somes , 
c'est grant mescheance et granz vices , 
deables nous ont fet si nices . 
Mes ne m'en chaut , il n'en est guieres 
qui de dons saient coustumieres . 

De tex dons con j'ai dit devant , 
mes que ce soit an decevant , 
biau filz , poez vos bien user 
por les musarz mieuz amuser ; 
et gardez quan que l'en vos done , 
et vos soviegne de la bone 
ou tretoute jennece tant , 
se chascuns poait vivre tant : 
c'est de viellece , qui ne cesse , 
qui chascun jor de nous s'apresse , 
si que , quant la seroiz venuz , 
ne saiez pas por fos tenuz , 
mes saiez d'avoir si garniz 
que vos n'en saiez escharniz , 
car aquerre , s'il n'i a garde , 
ne vaut pas un grain de moustarde . 

Ha ! lasse ! ainsinc n'ai ge pas fet , 
or sui povre par mon las fet ! 
Les granz dons que cil me donaient 
qui tuit a moi s'abandonoient 
aus mieuz amez habandonaie . 
L'an me donoit , et je donaie , 
si que n'en ai riens retenu . 
Doner m'a mise au pein menu . 
Ne me sovenoit de viellece , 
qui or m'a mise en tel destrece ; 
de povreté ne me tenoit ; 
le tens ainsinc con il venoit 
lessoie aler , sanz prendre cure 
de despans fere par mesure . 

Se je fusse sage , par m'ame , 
trop eüsse esté riche dame , 
car de trop granz genz fui acointe 
quant g'iere ja mignote et cointe , 
et bien an tenoie aucuns pris . 
Mes quant j'avoie des uns pris , 
foi que doi Dieu ne saint Tibaut , 
tretout donoie a un ribaut , 
qui trop de honte me fesoit , 
mes c'iert cil qui plus me plesoit . 
Les autres touz amis clamoie , 
mes li tant seulement amoie ; 
mes sachiez qu'il ne me prisoit 
un pois , et bien le me disoit . 
Mauvés iert , onques ne vi pire , 
onc ne me cessa de despire ; 
putain conmune me clamoit 
li ribauz , qui point ne m'amoit . 
Fame a trop povre jugement , 
et je fui fame droitement . 
Onc n'amoi home qui m'amast ; 
mes se cil ribauz m'antamast 
l'espaule , ou ma teste eüst quasse , 
sachiez que je l'en merciasse . 
Il ne me seüst ja tant batre 
que seur moi nou feïsse enbatre , 
qu'il savoit trop bien sa pes fere , 
ja tant ne m'eüst fet contrere . 
Ja tant ne m'eüst maumenee 
ne batue ne trahinee , 
ne mon vis blecié ne nerci , 
qu'ainceis ne me criast merci 
que de la place se meüst ; 
ja tant dit honte ne m'eüst 
que de pes ne m'amonetast 
et que lors ne me rafetast : 
si ravions pes et concorde . 
Ainsinc m'avoit prise en sa corde , 
car trop estoit fiers rafetierres 
li faus , li traïstres , li lierres . 
sanz celi ne poïsse vivre , 
celi vosisse tourjorz sivre . 
S'il foïst , bien l'alasse querre 
jusqu'a Londres en Angleterre , 
tant me plut et tant m'abeli . 
Cil me mist a honte et je li , 
car il menoit les granz cembeaus 
des dons qu'il ot de moi tant beaus , 
ne n'en metoit nus an espernes : 
tout joait aus dez es tavernes . 
N'onques n'aprist autre mestier , 
n'il ne l'en ert lors nul mestier , 
car tant li livroie a despandre , 
et je l'avoie bien ou prandre . 
Touz li mondes iert mes rantiers , 
et il despandoit volantiers , 
et tourjorz an ribauderie , 
tretouz frianz de lecherie . 
Tant par avoit la bouche tandre 
qu'il ne vost a nul bien antandre , 
n'onc vivre ne li abelit 
fors en oiseuse et en delit . 
En la fin l'en vi maubailli , 
quant li don nous furent failli ; 
povre devint et pain queranz ; 
et je n'oi vaillant .ii. ceranz , 
n'onques n'oi seigneur espousé . 
Lors m'an vins , si con dit vos é , 
par ces boissons , gratant mes tamples . 
Cist miens estaz vos soit examples , 
biau douz filz , et le retenez . 
Si sagement vos demenez 
que mieuz vos soit de ma mestrie ; 
car , quant vostre rose iert flestrie 
et les chenes vous assaudront , 
certainement li don faudront . » 

Ainsinc la vielle a sermoné . 
Bel Acueill , qui mot n'a soné , 
mout volantiers tout escouta . 
De la vielle mains se douta 
qu'il n'avoit onques fet devant , 
et bien se vet apercevant 
que , se ne fust por Jalousie 
et ses portiers ou tant se fie , 
au mains les .iii. qui li demeurent , 
qui tourjorz par le chastel queurent 
tuit forsené por le deffendre , 
legiers fust li chasteaus a prendre . 
Mes ja n'iert pris , si con il cuide , 
tant i metent cil grant estuide . 
de Male Bouche , qui morz iere , 
ne fesoit nus d'aus lede chiere , 
qu'il n'estoit point leanz amez . 
Torjorz les avoit diffamez 
vers Jalousie et touz traïz , 
si qu'il iert si formant haïz 
qu'il ne fust pas d'un aill reanz 
de nul qui demorast leanz , 
se n'iert , espoir , de Jalousie . 
Cele amoit trop sa janglerie , 
volantiers li prestoit l'oreille ; 
si riert ele triste a merveille 
quant li lierres chalumeloit , 
qui nule riens ne li celoit 
don il li peüst souvenir , 
por quoi mal en deüst venir . 
Mes de ce trop grant tort avoit 
qu'il disoit plus qu'il ne savoit , 
et tourjorz par ses flateries 
ajoustoit aus choses oïes ; 
tourjorz acroissoit les noveles 
quant el n'ierent bones ne beles , 
et les bones apetisoit . 
Ainsinc Jalousie atisoit 
conme cil qui toute sa vie 
usoit an jangle et en envie . 
N'onques messe chanter n'en firent , 
tant furent lié quant mort le virent . 
Riens n'ont perdu , si con leur senble , 
car quant mis se seront ensemble , 
garder cuident si la porprise 
qu'el n'avroit garde d'estre prise 
s'il i venoit .v. cenz .m. homes . 
« Certes , font il , po puissant somes 
se sanz ce larron ne savons 
garder tout quan que nous avons . 
Ce faus traïstre , ce truant , 
aut s'ame ou feu d'enfer puant , 
qui la puist ardoir et destruire ! 
Onques ne fist ceanz for nuire . » 
Ce vont li .iii. portier disant . 
Mes que qu'il aillent devisant , 
formant an sunt afebloié . 

Quant la vielle ot tant fabloié , 
Bel Acueill reprent la parole . 
A tart conmence et po parole , 
et dist conme bien anseigniez : 
« Ma dame , quant vos m'anseigniez 
vostre art si debonerement , 
je vos an merci bonement . 
Mes quant parlé m'avez d'amer , 
du douz mal ou tant a d'amer , 
ce m'est trop estrange matire . 
Riens n'an sai for par oïr dire , 
ne ja mes n'an quier plus savoir . 
Quant vos me reparlez d'avoir , 
qu'il soit par moi granz amassez , 
ce que j'ai me soffist assez . 
D'avoir bele maniere et gente , 
la veill je bien metre m'entente . 
De magique , l'art au deable , 
je n'en croi riens , soit voirs soit fable . 

Mes du vallet que vos me dites 
ou tant a bontez et merites 
que toutes graces i aqueurent , 
s'il a graces , si li demeurent : 
je ne bé pas qu'el soient moies , 
ainz les li quit . Mes , toutes voies , 
nou hé je pas certainement , 
ne ne l'ain pas si finement , 
tout aie je pris son chapel , 
que por ce mon ami l'apel , 
se n'est de parole conmune , 
si con chascuns dit a chascune : 
Bien puissiez vos venir , amie ! 
Amis , et Dex vos beneïe ! 
ne que je l'aime ne l'honor , 
se n'est par bien et par honor . 
Mes puis qu'il le m'a presanté , 
et receü son presant é , 
ce me doit bien plere et soair , 
s'il peut , qu'il me viegne voair , 
s'il a de moi voair talant : 
il ne me trovera ja lant 
que nou reçoive volantiers , 
mes que ce soit andemantiers 
que Jalousie iert hors de vile , 
qui forment le het et devile ; 
si dout je , conmant qu'il aviegne , 
s'el iert or hors , qu'el n'i seurviegne , 
car , puis qu'ele a fet anmaler 
tout son hernois por hors aler 
et de remaindre avons congié , 
quant seur son chemin a songié , 
souvant an mi voie retourne 
et touz nous tampeste et bestourne ; 
et s'il i vient par aventure , 
tant est vers moi crueuse et dure , 
s'ele le peut ceanz trouver , 
n'an puisse ele ja plus prouver , 
se sa cruauté remanbrez , 
je seré touz vis desmambrez . » 

Et la vielle mout l'asseüre : 
« Seur moi soit , fet ele , la cure . 
de l'i trover est ce neanz , 
et fust Jalousie ceanz , 
car je sai tant de repostaille 
que plus tost en un tas de paille , 
si m'aïst Dex et saint Roumi , 
troveroit un euf de froumi 
que celui , quant repoust l'avroie , 
si bien repondre le savroie . 
- Don veill je bien , fet cil , qu'il viegne , 
mes que sagement se contiegne 
si qu'il se gart de touz outrages . 
- Par la char Dieu , tu diz que sages , 
con preuz et con bien apansez , 
filz , qui tant vauz et qui tant sez . » 

Leur paroles atant faillirent , 
d'ileuc atant se departirent . 
Bel Acueill en sa chambre va , 
et la vielle ausinc se leva 
por besoignier par les mesons . 
Quant vint leus et tens et sesons 
que la vielle pot seul choisir 
Bel Acueill , si que par loisir 
peüst l'en bien a lui paler , 
les degrez prent a devaler 
tant que de la tour est issue , 
n'onques ne cessa des l'issue 
jusqu'a mon hostel de troter ; 
por moi la besoigne noter 
vint s'an a moi lasse et tauganz : 
« Vien ge , dit ele , a tens au ganz , 
se je vos di bones noveles , 
toutes fresches , toutes noveles ? 
- Au ganz ! dame , ainz vos di sanz lobe 
que vos avrez mantel et robe 
et chaperon a penne grise 
et botes a vostre devise , 
s'ous me dites chose qui vaille . » 
Lors me dit la vielle que j'aille 
sus ou chatel , ou l'an m'atant . 
Ne s'an vost pas partir a tant , 
ainz m'aprist d'antrer la maniere : 
« Vos anterrez par l'uis darriere , 
dist ele , et jou vos vois ovrir , 
por mieuz la besoigne covrir . 
Cist passages est mout couverz ; 
sachez , cil huis ne fu ouverz 
plus a de .ii. mais et demi . 
- Dame , fis je , par saint Remi , 
coust l'aune .x. livres ou .xx. 
( car mout bien d'Ami me souvint , 
qui me dist que bien promeïsse , 
neïs se randre ne poïsse ) , 
bon drap avrez , ou pers ou vert , 
se je puis trouver l'uis ouvert . » 

La vielle atant de moi se part ; 
je m'an revois de l'autre part , 
par l'uis darriés , ou dit m'avoit , 
priant Dieu qu'a droit port m'avoit . 
A l'uis m'an vign , sanz dire mot , 
que la vielle deffermé m'ot 
et le tint encore antreclos . 
Quant me fui mis anz , si le clos , 
si fumes plus seüremant , 
et je de ce meïsmemant 
que je soi Male Bouche mort ; 
onques ne fui si liez de mort . 
Ileuc vi sa porte quassee . 
Je ne l'oi pas plus tost passee 
qu'Amors trouvai dedanz la porte , 
et son ost qui confort m'aporte . 
Dex ! quel avantaige me firent 
li vassal qui la desconfirent ! 
De Dieu et de saint Benoait 
puissent il estre benoait ! 
Ce fu Faus Samblant , li traïstres , 
le filz Barat , li faus ministres 
dame Ypocrisie sa mere , 
qui tant est au vertuz amere , 
et dame Attenance Contrainte , 
qui de Faus Samblant est enceinte , 
preste d'anfanter Antecrit , 
si con je truis an livre ecrit . 
Cil la desconfirent sanz faille , 
si pri por eus , vaille que vaille . 

Seigneurs , qui veust traïstres estre , 
face de Faus Samblant son mestre , 
et Contrainte Attenance preingne : 
double soit et simple se faigne . 

Quant cele porte que j'ai dite 
vi ainsinc prise et desconfite , 
et trouvai l'ost armé leanz , 
prest d'assaillir , mes euz veanz , 
se j'oi joie , nus nou demant . 
Lors pansai mout parfondemant 
conment j'avroie Douz Regart . 
Estes le vos , que Dex le gart ! 
qu'Amors par confort le m'anvoie . 
Trop grant piece perdu l'avoie ; 
quant jou vi , tant m'en esjoï 
qu'a po ne m'en esvanoï . 
Mout refu liez de ma venue 
Douz Regart , quan il l'a veüe . 
Tantost a Bel Acueill me montre , 
qui saut sus et me vient encontre 
conme courtais et bien apris , 
car sa mere l'avoit apris . 
Enclins le salu de venue , 
et il ausinc me resalue 
et de son chapel me mercie . 
« Sire , fis ge , ne vos poist mie , 
ne m'en devez pas mercier ; 
mes je vos doi regracier 
.c. .m. foiz , quant me feïstes 
tant d'anneur que vos le preïstes ; 
et sachez que , s'il vos plesoit , 
je n'ai riens qui vostre ne soit 
por fere tout vostre vouloir , 
qui qu'an deüst rire ou douloir . 
Tout me veill a vos asservir 
por vos honorer et servir . 
S'ous me voulez riens conmander , 
ou san conmendemant mander , 
ou s'autremant le puis savoir , 
g'i metré le cors et l'avoir , 
voire certes l'ame en balance , 
sanz nul remors de consciance . 
Et , que plus certains an saiez , 
je vos pri que vos l'essaiez ; 
et se j'en faill , ja mes ne joie 
de cors ne de chose que j'aie . 
- Vostre merci , fet il , biau sire . 
Je vos reveill bien ausinc dire 
que , se j'ai chose qui vos plese , 
bien veill que vos an aiez ese . 
Prenez an neïs san congié , 
par bien et par anneur , con gié . 

- Sire , fis ge , vostre merci , 
.c. mile foiz vos an merci . 
Quant ainsinc puis voz choses prendre , 
donc n'i quier je ja plus atendre , 
quant avez ci la chose preste 
don mes queurs fera greigneur feste 
que de tretout l'or d'Alixandre . » 
Lors m'avançoi por les mains tandre 
a la rose que tant desir , 
por acomplir tout mon desir ; 
si cuidai bien a noz paroles , 
qui tant ierent douces et moles , 
et a noz plesanz acointances 
pleines de beles contenances 
que trop fust fet legierement ; 
mes il m'avint tout autrement . 
Mout remaint de ce que fos panse , 
trop i trovai cruel deffanse , 
car si con cele part tandi , 
Dangiers le pas me deffandi , 
li vilains , que maus lous estrangle ! 
Il s'estoit reposz an un angle 
par derriers et nous aguetoit , 
et mot a mot toutes metoit 
noz paroles en son escrit . 
Lor n'atant plus qu'il ne m'escrit : 

« Fuiez , vassaus , fuiez , fuiez , 
fuiez , dist il , trop m'annuiez . 
Deable vos ont ramené , 
li malaaist , li forsené , 
qui a cest biau servise partent , 
ou tout preingnent ainz qu'il s'en partent ! 
Ja n'i viegne il sainte ne saint ! 
Vassauz , vassauz , se Dex me saint , 
a po que je ne vos effronte ! » 
Lors saut Poor , lors aqueurt Honte , 
quant oïrent le païsant 
« Fuiez , fuiez , fuiez » disant , 
n'oncor a tant pas ne s'an tut , 
mes le deable i amantut 
et sainz et saintes an osta . 
Hé ! Dex , con ci felon hoste a ! 
Si s'an corrocent et forsanent , 
tuit troi par un acort me pranent , 
si me boutent arriers mes mains : 
« Ja n'en avrez , font il , mes mains 
ne plus que vos eü avez . 
Malement antandre savez 
ce que Bel Acueil vos offri , 
quant parler a lui vos soffri . 
Ses biens vos offroit lieement , 
mes que ce fust honestement . 
D'honesteté cure n'eüstes , 
mes l'offre simple receüstes 
non pas ou sen qu'en la doit prendre , 
car san dire est il a entendre , 
quant preudons offre son servise , 
que ce n'est fors en bone guise , 
qu'ainsinc l'entent li prometierres . 
Mes or nous dites , dan trichierres , 
quant ses paroles apreïstes , 
ou droit sen por quoi nes preïstes ? 
Prandre les si vilenement 
vos mut de rude antandement , 
ou vos avez apris d'usage 
a contrefere le fol sage . 
Ja ne vos offre il pas la rose , 
car ce n'est mie honeste chose 
ne que requerre la daiez 
ne que san requeste l'aiez . 
Et quant voz choses li offristes , 
cele offre , conment l'antendistes ? 
Fu ce de venir le lober 
por li de sa rose rober ? 
Bien le traïssiez et boulez , 
qui servir ainsint le voulez 
por estre privez anemis . 
Ja n'est il riens an livre mis 
qui tant puist nuire ne grever ; 
se de deul deviez crever , 
si nou devons nous pas cuidier : 
cest porpris vos convient vuidier . 
Maufé vos i font revenir , 
car bien vos deüst souvenir 
qu'autre foiz an fustes chaciez . 
Or hors ! ailleurs vos pourchaciez ! 
Sachiez , cele ne fu pas sage 
qui quist a tel musart pasage . 
Mes ne sot ne vostre pansee 
ne la traïson porpansee , 
car ja quis ne le vos eüst 
se tel desleauté seüst . 
Mout refu certes deceüz 
Bel Acueill , li desporveüz , 
quant vos reçut en sa porprise . 
Il vos cuidoit fere servise , 
et vos tandez a son domage . 
Par foi , tant an a qui chien nage : 
quant est a rive , si l'abaie . 
Or querez ailleurs vostre praie 
et hors de cest porpris alez ; 
noz degrez tantost devalez 
debonerement et de gré , 
ou ja n'i conteraiz degré , 
car tex porroit tost ci venir , 
s'il vos peut baillier ne tenir , 
qui les vos feroit mesconter , 
s'il vos i devoit effronter . 

Sire fos , sire outrecuidiez , 
de toutes leautez vuidiez , 
Bel Acueill , que vos a forfet ? 
Por quel pechié , por quel forfet 
l'avez si tost pris a haïr 
qui le voulez ici traïr , 
et maintenant li offriez 
tretout quan que vos aviez ? 
Est ce por ce qu'il vos reçut 
et nous et lui por vos deçut 
et vos offri li damoisiaus 
tantost ses chiens et ses oisiaus ? 
Sache il , folement se mena ; 
et de tant con ci fet en a , 
et por ore et por autre foiz , 
si nos gart Dex et sainte Foiz , 
ja sera mis en tel prison 
c'onc en si fort n'antra pris hom ; 
en tex aneaus sera rivez 
que ja mes jour que vos vivez 
ne le verrez aler par voie , 
quant ainsinc nous trouble et desvoie . 
Mar l'eüssiez vos tant veü ! 
Par lui somes tuit deceü . » 
Lors le prenent et tant le batent 
que fuiant en la tour l'ambatent 
et l'ont , anprés tant de leidures , 
a .iii. peires de serreüres , 
sanz plus metre en fers ne en clos , 
souz .iii. peires de clés anclos . 
A cele foiz plus nou greverent , 
mes c'iert por ce qu'il se hasterent , 
si li prometent a pis fere 
quant se seront mis au repere . 

Ne se sunt pas a tant tenu , 
seur moi sunt tuit troi revenu , 
qui dehors iere demourez , 
triste , dolanz , maz , anplourez , 
si me rassaillent et tourmentent . 
Or doint Dex qu'encor s'en repentent 
du grant outrage qu'il m'en font ! 
Pres que mes queurs de deul n'en font . 
Car je me vouloie bien randre , 
mes vif ne me vouloient prandre . 
D'avoir leur pes mout m'entremis 
et vousisse bien estre mis 
avec Bel Acueill en prison . 
« Dangiers , fis je , biau gentis hon , 
frans de queur et vaillanz de cors , 
piteus plus que je ne recors , 
et vos , Honte et Poor , les beles , 
sages , franches , nobles puceles , 
en fez , en diz bien ordenees , 
et dou lignage Reson nees , 
soffrez que vostres sers deviegne 
par tel couvant que prison tiegne 
aveques Bel Acueill leanz , 
sanz estre nul jour mes reanz ; 
et leaument vos veill prometre , 
se m'i voulez en prison metre , 
que je vos i feré servise 
qui vos plera bien a devise . 
Par foi , se j'estoie ore lierres 
ou traïstres ou ravissairres 
ou d'aucun murtre achesonez , 
et vousisse estre anprisonez , 
por quoi la prison requeïsse , 
ne cuit je pas que g'i fausisse ; 
voire , par Dieu , tout san requere 
m'i metroit l'an an quelque terre , 
por quoi l'an me peüst baillier ; 
s'om me devoit tout detaillier , 
ne me leroit en eschaper , 
se l'an me poait atraper . 
La prison por Dieu vos demant 
avec lui pardurablemant ; 
et se tex puis estre trouvez , 
bien soit sanz preuve ou pris prouvez , 
que de bien servir i defaille , 
hors de prison a tourjorz aille . 
Si n'est il pas hon qui ne faut : 
mes s'il i a par moi defaut , 
fetes moi trousser mes paneaus 
et saillir hors de voz aneaus ; 
car se je ja mes vos corroz , 
puniz veill estre du corroz . 
Vos meesmes an saiez juige , 
mes que nus for vos ne me juige ; 
haut et bas seur vos m'an metroi , 
mes que vos n'i soiez que troi , 
et soit avec vos Bel Acueill , 
car celui por le quart acueill . 
Le fet li porrons recorder ; 
et s'ous ne poez acorder 
a moi soffrir , qu'il vos acort 
et vos tenez a son acort ; 
car por batre ne por tuer 
ne m'en voudroie remuer . » 

Tantost Dangiers se rescria : 
« Hé ! Dex ! quel requeste ci a ! 
Metre vos en prison o li , 
qui tant avez le queur joli , 
et il le ra tant debonere , 
ne seroit autre chose a fere 
fors que par amoretes fines 
metre Renart o les gelines . 
Quel servise nous i faciez , 
bien savons que vos ne traciez 
for nous fere honte et laidure ; 
n'avons de tel servise cure . 
Si riestes bien de sans vuidiez 
quant juige fere le cuidiez . 
Juige ! Por le biau roi celestre , 
conmant peut ja mes juiges estre 
ne prendre seur soi nule mise 
persone ja juigiee et prise ? 
Bel Acueill est pris et juigiez , 
et tel digneté li juigiez 
qu'il puist estre arbitres ou juiges ! 
Ainz sera venuz li deluiges 
qu'il isse mes de nostre tour , 
et sera destruiz au retour , 
car il l'a mout bien deservi , 
por ce , sanz plus , qu'il s'asservi 
de tant qu'il vos offri ses choses . 
Par lui pert l'en toutes les roses ; 
chascun musart les veust cueillir 
quant il se voit bel acueillir ; 
mes qui bien le tandroit en cage , 
nus n'i feroit ja mes domage , 
ne n'en porteroit hom vivanz 
pas tant conme an porte li vanz , 
s'il n'iert tex que tant mespreïst 
que vilaine force i feïst ; 
si porrait il bien tant mesprendre 
qu'il s'en feroit banir ou pendre . 

- Certes , fis je , mout se meffet 
qui destruit home sanz meffet 
et qui san reson l'anprisone ; 
et quant vos si vaillant persone 
con Bel Acueill , et si honeste 
qu'il fet a tout le monde feste , 
por ce qu'il me fist bele chiere 
et qu'il ot m'acointance chiere , 
sanz autre acheson pris tenez , 
malement vers lui mesprenez ; 
car par reson estre deüst 
hors de prison , s'il vos pleüst . 
Si vos pri donques qu'il an isse 
et de la besoigne chevisse . 
Trop avez vers lui ja mespris , 
gardez qu'il n'i soit ja mes pris . 

- Par foi , font il , cist fos nous trufle . 
Bien nos vet or pessant de trufle 
quant si le veust desprisoner 
et nous traïr par sermoner . 
Il requiert ce qui ne peut estre . 
Ja mes par huis ne par fenestre 
ne metra hors neïs le chief . » 
Lors m'assaillent tuit de rechief , 
chascuns a hors bouter me tant ; 
il ne me grevast mie tant 
qui me vossist crucefier . 
Je , qui leur conmanz a crier 
merci , non pas a trop haut cri , 
a ma voiz basse a l'assaut cri 
ver ceus qui secourre me durent , 
tant que les guietes m'aperçurent 
qui l'ost durent eschauguetier . 
Quant m'oïrent si mautretier : 

« Or sus ! or sus , font il , baron ! 
Se tantost armé n'aparon 
por secourre ce fin amant , 
perduz est , se Dex nos amant . 
Li portier le tuent ou lient , 
bastent , fustent ou crucifient . 
Devant eus bret a voiz serie . 
a si bas cri merci leur crie 
qu'anviz peut l'en oïr le bret ; 
car si bassement crie et bret 
qu'avis vos iert , se vos l'oez , 
ou que de brere est anroez 
ou que la gorge li estraignent 
si qu'il l'estranglent ou estaignent . 
Ja li ont si la voiz anclose 
que haut crier ne peut ou n'ose . 
Ne savons qu'il beent a fere , 
mes il li font trop de contrere : 
morz est se tantost n'a secours . 
Foïz s'an est tretout le cours 
Bel Acueill qui le confortait ; 
or convient qu'autre confort ait 
tant qu'il puist celui recouvrer . 
Des or esteut d'armes ouvrer . » 
Et cil sanz faille mort m'eüssent , 
se cil de l'ost venuz n'i fussent . 

Li baron aus armes saillirent 
quant oïrent , sorent et virent 
que j'oi perdu joie et soulaz . 
Je , qui estoie pris ou laz 
ou Amors les autres enlace , 
sanz moi remuer de la place , 
regardai le tournoiement 
qui conmença trop asprement ; 
car si tost con li portier sorent 
que si grant ost encontre eus orent , 
ensamble tretuit troi s'alient , 
si s'antrejurent et affient 
qu'a leur poair s'entr'aideront , 
ne ja ne s'entrelesseront 
jour de leur vie en nule fin . 
Et je , qui d'esgarder ne fin 
leur semblant et leur contenance , 
sui mout dolanz de l'aliance . 

Et cil de l'ost , quant il revirent 
que cil tele aliance firent , 
si s'assamblent et s'antrejoignent ; 
n'ont mes talant qu'il s'entr'elloignent , 
ainz jurent que tant i ferront 
que mort an la place gerront , 
ou desconfit seront e pris , 
ou de l'estour avront le pris , 
tant sunt enragié de combatre 
por l'orgueill des portiers abatre . 
Des or vanrons a la bataille , 
s'orroiz conment chascuns bataille . 

Or antandez , leal amant , 
que li dieu d'Amors vos amant 
et doint de voz amors joïr ! 
En ce bois ci poez oïr 
les chiens glatir , s'ous m'antandez , 
au connin prendre ou vos tandez , 
et le fuiret , qui sanz faillir 
le doit fere es raiseauz saillir . 
Notez ce que ci vois disant , 
d'amors avrez art souffisant . 
Et se vos i trovez riens trouble , 
g'esclarcirai ce qui vos trouble 
quant le songe m'orrez espondre . 
Bien savrez lors d'amors respondre , 
s'il est qui an sache opposer , 
quant le texte m'orrez gloser ; 
et savrez lors par cel escrit 
quant que j'avrai devant escrit 
et quant que je bé a escrire . 
Mes ainz que plus m'an oëz dire , 
ailleurs veill un petit antandre 
por moi de males genz deffandre , 
non pas por vos fere muser , 
mes por moi contre eus escuser . 

Si vos pri , seigneur amoreus , 
par les geus d'Amors savoreus , 
que se vos i trouvez paroles 
semblanz trop baudes ou trop foles , 
par quoi saillent li medisant 
qui de nos aillent medisant 
des choses a dire ou des dites , 
que courtaisemant les desdites . 
Et quant vos les avrez des diz 
repris , retardez ou desdiz , 
se mi dit sunt de tel maniere 
qu'il soit droiz que pardon an quiere , 
pri vos que le me pardoignez , 
et de par moi leur respoignez 
que ce requeroit la matire 
qui ver tex paroles me tire 
par les proprietés de sai ; 
et por ce tex paroles ai . 
Car chose est droituriere et juste , 
selonc l'auctorité Saluste , 
qui nos dit par santance voire : 
« Tout ne soit il semblable gloire 
de celui qui la chose fet 
et de l'escrivein qui le fet 
veust metre propremant en livre , 
por mieuz la verité descrivre , 
si n'est ce pas chose legiere , 
ainz est mout fort de grant maniere 
metre bien les fez en escrit ; 
car quiconques la chose escrit , 
se du voir ne nous velt ambler , 
li diz doit le fet resambler ; 
car les voiz aus choses voisines 
doivent estre a leur fez cousines . » 
Si me convient ainsint paler , 
se par le droit m'an veull aler . 

Si vos pri toutes , vaillanz fames , 
soiez damoiseles ou dames , 
amoureuses ou sanz amis , 
que se moz i trouvez ja mis 
qui samblent mordant et chenins 
ancontre les meurs femenins , 
que ne m'an voilliez pas blamer 
ne m'escriture diffamer , 
qui toute est por anseignement ; 
c'onc n'i dis riens certainement , 
ne volanté n'é pas de dire , 
ne par ivrece ne par ire , 
par haïne ne par envie , 
contre fame qui soit en vie ; 
car nus ne doit fame despire , 
s'il n'a queur des mauvés le pire . 
Mes por ç'an escrit les meïsmes 
que nous et vos de vos meïsmes 
poïssons connoissance avoir , 
car il fet bon de tout savoir . 
D'autre part , dames honorables , 
s'il vos samble que je di fables , 
por manteür ne m'an tenez , 
mes aus aucteurs vos an prenez 
qui an leur livres ont escrites 
les paroles que g'en ai dites , 
et ceus avec que g'en dirai ; 
ne ja de riens n'an mentirai , 
se li preudome n'en mentirent 
qui les anciens livres firent . 
Et tuit a ma reson s'acordent 
quant les meurs femenins recordent , 
ne ne furent ne fos ne ivres 
quant il les mistrent en leur livres . 
Cist les meurs femenins savoient , 
car touz esprovez les avoient , 
et tex es fames les troverent 
que par divers tans esproverent ; 
par quoi mieuz m'an devez quiter : 
je n'i faz riens fors reciter , 
se par mon geu , qui po vos coute , 
quelque parole n'i ajoute , 
si con font antr'eus li poete , 
quant chascuns la matire trete 
don il li plest a antremetre ; 
car si con tesmoigne la letre , 
profiz et delectacion , 
c'est toute leur entencion . 

Et se gent encontre moi groucent , 
qui se troublent et se corroucent , 
qu'il santent que je les remorde 
par ce chapistre ou je recorde 
les paroles de Faus Samblant , 
et por ce s'aillent assamblant 
que blamer ou punir me veillent , 
por ce que de mon dit se dueillent , 
je faz bien protestacion 
qu'onques ne fu m'antancion 
de parler contre home vivant 
sainte religion sivant 
ne qui sa vie use en bone euvre , 
de quel que robe qu il se queuvre ; 
ainz pris mon arc et l'antesoie , 
quex que pechierres que je soie , 
si fis ma saiete voler 
generaument por affoler . 
Por affoler ? Mes por connoistre , 
fussent seculier ou de cloistre , 
les desloiaus genz , les maudites , 
que Jhesus apele ypocrites , 
dont maint , por sembler plus honestes , 
lessent a mangier chars de bestes 
touz tens an non de penitance , 
et font ainsinc leur attenance 
si con nous en karesme fomes , 
mes touz vis manjuent les homes 
o les denz de detraction 
par venimeuse antantion . 
Onc d'autre saign ne fis bersaut , 
la vols et veill que mi fers aut , 
si tré seur eus a la volee ; 
et se , por avoir la colee , 
avient que desouz la saiete 
aucuns hom de son gré se mete , 
qui par orgueill si se deçoive 
que deseur soi le cop reçoive , 
puis se plaint que je l'ai navré , 
courpe n'an oi ne ja n'avré , 
neïs s'il an devoit perir ; 
car je ne puis nullui ferir 
qui du cop se veille garder , 
s'il set son estat regarder . 
Neïs cil qui navré se sant 
par le fer que je li presant , 
gart que plus ne soit ypocrites , 
si sera de la plaie quites . 
Et ne porquant , qui que s'en plaingne , 
conbien que preudome se faigne , 
onc riens n'en dis , mien esciant , 
conmant qu'il m'aut contrariant , 
qui ne soit en escrit trové 
et par experimant prové , 
ou par reson au mains provable , 
a cui qu'el soit desagraable ; 
et s'il i a nule parole 
que Sainte Iglise tiegne a fole , 
presz sui qu'a son vouloir l'amande , 
se je puis soffire a l'amande . 

Franchise vint prumierement 
contre Dangier mout humblement , 
qui trop iert fiers et corageus , 
par samblant fel et outrageus . 
An son poign tint une maçue , 
fierement la paumoie , et rue 
antour soi cops si perilleus 
qu'escuz , s'il n'est trop merveilleus , 
nou peut tenir qu'il nou porfande 
et que cil vaincuz ne se rande 
qui contre lui se met en place , 
s'il est bien ateinz de la mace ; 
ou qu'il nou confunde et escache , 
s'il n'est tex que trop d'armes sache . 
Il la prist ou bois de Refus , 
li lez vilains que je refus ; 
sa targe fu d'estoutoier , 
bordee de genz vistoier . 

Franchise refu bien armee ; 
mout seroit enviz entamee , 
por qu'el se seüst bien couvrir . 
Franchise , por la porte ouvrir , 
contre Dangier avant se lance ; 
en sa main tint une fort lance 
qu'ele aporta , bele et polie , 
de la forest de Chuerie , 
n'an craist nule tele en Bïere . 
Li fers fu de douce priere ; 
si rot , par grant devocion , 
de toute supplicacion 
escu , c'onques ne fu de mains , 
bordé de jointures de mains , 
de promesses , de convenances , 
par seremanz et par fiances 
couloré trop mignotement : 
vos deïssiez certainement 
que Largece le li bailla 
et qu'el le paint et antailla , 
tant sambloit bien estre de s'euvre . 
Et Franchise , qui bien s'en queuvre , 
brandist la hante de la lance 
et contre le vilain la lance , 
qui n'avoit pas queur de couart , 
ainz semblast estre Renouart 
au tinel , s'il fust revescuz . 
Touz fust porfanduz li escuz , 
mes tant iert forz a desmesure 
qu'il ne cremoit nule armeüre , 
si que du cop si se couvri 
c'onques sa pance n'an ouvri . 
Li fers de la lance brisa , 
par quoi le cop mains an prisa . 
Si riert mout d'armes angoursez 
li vilains fel et aoursez ; 
la lance prant , si la depiece 
a sa maçue piece a piece , 
et puis esme un cop grant et fier . 
« Qui me tient que je ne te fier , 
dist il , orde garce ribaude ? 
Conment as ore esté si baude 
qu'un preudome osas assaillir ? » 
Seur son escu fiert san faillir 
la preuz , la bele , la courtaise ; 
bien la fet saillir une taise 
d'angoisse , et a genouz l'abat . 
Mout la ledange , mout la bat ; 
et croi qu'a ce cop morte fust 
s'ele eüst fet escu de fust . 
« Autre foiz vos ai ge creüe , 
dame orde , garce recreüe , 
dist il , n'onc bien ne m'an chaï . 
Vostre losange m'a trahi ; 
par vos soffri je le besier 
por le ribaudel aesier ; 
bien me trova fol debonere , 
deable le me firent fere . 
Par la char Dieu , mar i venistes , 
qui nostre chastel assaillistes ! 
Ci vos esteut perdre la vie . » 
Et la bele merci li crie 
por Dieu , que pas ne la cravant , 
quant ele ne peut an avant . 
Et li vilains croule sa hure 
et se forsenne et seur sainz jure 
qu'il l'ocierra sanz nul respit . 
Mout an ot Pitié grant despit , 
qui , por sa compaigne rescourre , 
au vilain se hastoit de courre . 

Pitiez , qui a touz biens s'acorde , 
tenoit une misericorde 
an leu d'espee , an tretouz termes 
decourant de pleurs et de lermes . 
Ceste , se li aucteurs n'i mant , 
perceroit pierre d'aïmant , 
por qu'ele fust bien de li pointe , 
qu'ele a trop aguë la pointe . 
Ses escuz iert d'alegement , 
touz bordez de gemissement , 
plains de soupirs et de complaintes . 
Pitié , qui ploroit lermes maintes , 
point le vilain de toutes parz , 
qui se deffant con uns liesparz . 
Mes quant ele ot bien arousé 
de lermes l'ort vilain housé , 
si le convint amoloier ; 
vis li fu qu'il deüst noier 
an un fleuve , touz estourdiz . 
Onques mes por fez ne por diz 
ne fu si duremant hurtez ; 
du tout defaillet sa durtez . 
Foibles et vains branle et chancele , 
foïr s'an veust , Honte l'apele : 
« Dangier , Dangier , vilains provez , 
se recreanz iestes trovez , 
que Bel Acueill puisse eschaper , 
vos nous feroiz touz atraper , 
qu'il baillera tantost la rose 
que nous tenons ceanz anclose . 
Et tant vos di je bien san faille , 
s'il au gloutons la rose baille , 
sachiez qu'ele an porra tost estre 
blesmie ou pale ou mole ou flestre . 
Et si me repuis bien vanter , 
tex vant porroit ceanz vanter , 
se l'antree trovoit ouverte , 
don avrions domage et perte : 
ou que trop la grainne esmouvroit , 
ou qu'autre grainne i aplouvroit 
don la rose seroit charchiee . 
Diex doint que tex graine n'i chiee ! 
trop nous an porroit meschoair ; 
car ainz qu'ele an peüst choair , 
tost an porroit , san resortir , 
la rose du tout amortir ; 
ou , se d'amortir eschapoit 
et li vanz tex cops i frapoit 
que les graines s'antremellassent 
que de leur fes la fleur grevassent , 
qui des fueilles en son descendre 
feïst aucune , ou que soit , fendre , 
et par la fente de la fueille 
( la quel chose ja Diex ne vueille ! ) 
parust desouz li verz boutons , 
l'an diroit par tout que gloutons 
l'avroient tenue en sesine . 
Nous an avrions la haïne 
Jalousie , qui le savroit , 
qui du savoir tel deul avroit 
qu'a mort an serions livré . 
Maufé vos ont si anivré . » 

Dangier crie : « Secours , secours ! » 
A tant es vos Honte le cours , 
vient a pitié , si la menace , 
qui trop redoute sa menace : 
« Trop avez , dist ele , vescu . 
Je vos froisseré cel escu , 
vos an gerrez ancui par terre . 
Mar anpreïstes ceste guerre ! » 

Honte porte une grant espee , 
bele et bien fete et bien tranpee , 
qu'ele forja douteusement 
de soussi d'aperçoivement . 
Fort targe avoit , qui fu nomee 
Doute de male renomee ; 
de tel fust l'avoit ele fete . 
Mainte langue ot ou bort portrete . 
Pitié fiert si que trop la ruse , 
pres qu'el ne la randi concluse . 
Atant i est venuz Deliz , 
biau bacheler , forz et eliz . 
Cil fist a Honte une anvaïe . 
Espee avoit de plesant vie , 
escu d'ese ( don point n'avoie ) , 
bordé de soulaz et de joie . 
Honte fiert , mes ele se targe 
si resnablement de sa targe 
c'onques li cops ne li greva ; 
et Honte requere le va , 
si fiert Delit par tele angoisse 
que seur le chief l'escu li froisse 
et l'abat jus tout estandu . 
Jusqu'es denz l'eüst porfandu , 
quant Dex ameine un bacheler 
que l'en apele Bien Celer . 

Bien Celer fu mout bon guerriers , 
sages et vezïez terriers , 
en sa main une coie espee , 
ausinc con de langue copee . 
Si la brandist san fere noise , 
qu'en ne l'oïst pas d'une toise , 
qu'el ne rant son ne rebondie , 
ja si fort ne sera brandie . 
Ses escuz iert de leu repost , 
onques geline en tel ne post , 
bordez de seüres alees 
et de revenues celees . 
Hauce l'espee et puis fiert Honte 
tel cop qu'a po qu'il ne l'effronte . 
Honte an fu tretoute estourdie . 
« Honte , dist il , ja Jalousie , 
la doulereuse , la chetive , 
ne le savra jour qu'ele vive ; 
bien vos an asseüreroie , 
de ma main le fianceroie , 
s'an feroie .c. seremanz . 
N'est ce granz asseüremanz ? 
Puis que Male Bouche est tuez , 
prise estes , ne vous remuez . » 

Honte ne set a ce que dire . 
Poor saut toute plaine d'ire , 
qui trop souloit estre couarde ; 
Honte , sa cousine , regarde ; 
et quant si la vit antreprise , 
s'a la main a l'espee mise , 
qui trop iert tranchanz malemant . 
Soupeçon d'amboufissemant 
ot non , quar de ce l'avoit fete ; 
et quant el l'ot du fuerre trete , 
plus fu clere que nul berill . 
Escu de doute de perill , 
bordé de travaill et de paine , 
ot Poor , qui formant se paine 
de Bien Celer tout detranchier . 
Por sa cousine revanchier , 
le va seur son escu ferir 
tel cop qu'il ne la peut guerir . 
Tretouz estourdiz chancela ; 
adonc Hardemant apela . 
Cil saut , car s'ele recouvrast 
l'autre cop , malement ouvrast : 
mort fust Bien Celer sanz retour , 
s'el li donast un autre tour . 
Hardemanz fu preuz et hardiz 
et esperz par fez et par diz . 
Espee ot bone et bien forbie , 
de l'acier de forsenerie . 
Ses escuz iert mout renomez , 
Despit de mort estoit nomez . 
Bordez fu d'abandonemant 
a touz perilz . Trop folemant 
vient a Poor et si aesme 
por lui ferir grant cop et pesme . 
Le cop let courre , et el se queuvre , 
car el savoit assez de l'euvre 
qui affiert a ceste escremie . 
Bien s'est de son cop escremie , 
puis le fiert un cop si pesant 
qu'el l'abat par terre gesant , 
c'onques escuz nou garanti . 
Quant Hardemant jus se santi , 
jointes mains li requiert et prie 
por Dieu merci qu'el ne l'ocie ; 
et Poor dit que si fera . 
Dist Seürtez : « Ce que sera ? 
Par Dieu , Poor , ici morroiz : 
fetes au pis que vos porroiz ! 
Vos soliez avoir les fievres 
.c. tanz plus couardes que lievres ; 
or iestes desacouardie ! 
Deables vos font si hardie 
que vos prenez a Hardemant , 
qui tant aime tournoiemant 
et tant an set , s'il i pansot , 
c'onques nus plus de li n'an sot ; 
n'onc mes puis que terre marchastes , 
fors en cest cas , ne tournoiastes . 
N'an savez fere ailleurs les tourz ; 
ailleurs , an touz autres estourz , 
vos fuiez ou vos vos randez , 
vos qui or ci vos deffandez . 
Avec Chacus vos anfoïstes , 
quant Herculés venir veïstes 
le cours , a son col sa maçue ; 
vos fustes lors toute esperdue 
et li meïstes es piez eles , 
qu'il n'avoit onques eü teles , 
por ce que Chacus ot emblez 
ses beus et les ot assemblez 
an son receit , qui mout fu lons , 
par les queues a reculons , 
que la trace n'an fust trovee . 
La fu vostre force esprovee , 
la montrastes vos bien san faille 
que riens ne valez an bataille ; 
et puis que hanté ne l'avez , 
petit ou neant en savez . 
Si vos esteut , non pas deffandre , 
mes foïr ou ces armes randre , 
ou cher vos esteut conparer 
qu'a lui vos osez conparer . » 

Seürtez ot espee dure , 
de fuite de tretoute cure , 
escu de pes , bon san doutance , 
tretout bordé de concordance . 
Poor fiert , occierre la cuide . 
En sai couvrir met son estuide 
Poor , et l'escu giete encontre , 
qui sainemant le cop ancontre , 
si ne li greva de noiant . 
Li cops chiet jus an glaçoiant , 
et Poor tel cop li redone 
seur l'escu que toute l'estone ; 
mout s'an faut po que ne l'afole . 
S'espee et ses escuz li vole 
des poinz , tant fort i a hurté . 
Savez que fist lors Seürte ? 
Por doner aus autres examples , 
Poor sesist par mi les tamples , 
et Poor lui , si s'antretienent . 
Tretuit li autre s'antrevienent , 
li uns se lie a l'autre et couple , 
onc en estour ne vi tel couple . 
Si ranforça li chapleïz , 
la rot si fort tupineïz 
c'onques en nul tournoiement 
n'ot de cops autel paiement . 
Tournent de ça , tournent de la , 
chascuns sa mesnie apela , 
tuit i aqueurent pelle melle . 
Onc plus espés ne neif ne grelle 
ne vi voler que li cop volent . 

Tuit se derompent, tuit s'afolent, 
onc ne veïstes tex mellees 
de tant de genz ainsinc mellees. 

Mes ne vos en mantiré ja, 
l'ost qui le chastel asseja 
an avoit adés le peeur. 
Li diex d'Amors ot grant peeur 
que sa gent n'i fust toute occise. 
Sa mere mande par Franchise 
et par Douz Regart qu'ele viegne, 
que nule essoine ne la tiegne ; 
et prist trives andemantiers 
antre .x. jourz ou .xii. antiers, 
ou plus ou mains, ja receté 
ne vos an iert certaineté ; 
voire a torjorz fussent eus prises, 
s'a torjorz les eüst requises, 
conment qu'il fust d'eles quasser, 
qui que les deüst trespasser. 
Mes se son meilleur i seüst, 
ja trives prises n'i eüst ; 
et se li portier ne cuidassent 
que li autre ne les quassassent 
puis qu'el fussent habandonees, 
ja ne fussent espoir donees 
de bon queur, ainz s'an corroçassent, 
quel que semblant qu'il an montrassent ; 
ne ja trive n'i eüst prise, 
se Venus s'en fust antremise. 
Mes sanz faille il le convint fere : 
un po s'esteut arriere trere, 
ou par trive ou par quelque fuite, 
tretoutes les foiz que l'an luite 
a tel qu'an ne peut seurmonter, 
tant qu'an le puisse mieuz donter. 

De l'ost se partent li mesage, 
qui tant ont erré conme sage 
qu'il sunt a Citheron venu. 
La sunt a grant honeur tenu. 
Cytheron est une montaigne 
dedanz un bois, en une plaigne, 
si haute que nule arbaleste, 
tant soit fort ne de trere preste, 
n'i treroit ne bouzon ne vire. 
Venus, qui les dames espire, 
fist la son principal manoir ; 
principaument voust la manoir. 
Mes se tout l'estre descrivoie, 
espoir trop vos annuieroie, 
et si m'i porroie lasser ; 
por ce m'an veill briefment passer. 
Venus s'iert ou bois devalee, 
por chacier en une valee. 
Li biaus Adonys iert o li, 
ses douz amis au queur joli ; 
un petitet iert enfantis, 
a chacier an bois antantis. 
Enfes iert, jennes et venanz, 
mes mout iert biaus et avenanz. 
Midis estoit pieça passez, 
chascuns iert de chacier lassez ; 
souz un poplier an l'erbe estoient, 
jouste un vivier ou s'onbreoient. 
Leur chien, qui las de courre furent, 
taugant ou ru dou vivier burent ; 
leur ars, leur dars et leur cuirees 
rorent delez eus apuiees. 
Jolivemant se deduisoient 
et ces oisillons escoutoient 
par ces rainseaus tout anviron. 
Anprés leur geus, an son giron 
Venus ambracié le tenoit, 
et en besant li aprenoit 
de chacier an bois la maniere, 
si conme ele en iert costumiere. 

« Amis, quant vostre meute iert preste 
et vos irez querant la beste, 
se vos trouvez beste qui fuie, 
chaciez la : puis qu'el tourne en fuie, 
courez aprés hardiement ; 
mes contre ceus qui fierement 
metent a deffense le cors 
ne soit ja cornez vostre cors. 
Couarz soiez et pareceus 
contre hardiz ; car contre ceus 
ou queur hardi sunt ahurté 
nul hardement n'a seürté, 
ainz fet perilleuse bataille 
hardiz quant a hardi bataille. 

Cers et biches, chevreaus et chievres, 
rangiers et dains, connins et lievres, 
ceus veill je bien que vos chaciez ; 
en tel chace vos solaciez. 
Ours, lous, lions, sangliers deffans, 
n'i chaciez pas seur mon deffans ; 
car itex bestes se deffandent, 
les chiens ocient et porfandent, 
et font les veneürs meesmes 
mout souvent faillir a leur esmes ; 
maint an ont ocis et navré. 
Ja mes de vos joie n'avré, 
ainz m'en pesera malemant, 
se vos le fetes autremant. » 

Ainsinc Venus le chastiait, 
en chastiant mout li priait 
que du chasti li souvenist 
ou qu'il onques chacier venist. 
Adonys, qui petit prisoit 
ce que s'amie li disoit, 
fust a mençonge fust a voir, 
tout otroiet por pes avoir, 
qu'il ne prisoit riens le chasti. 
Po vaut quan que cele a basti ; 
chastit le tant con li serra : 
s'el s'en part, ja mes nou verra. 
Ne la crut pas, puis an mourut, 
c'onc Venus ne l'an secourut, 
qu'ele n'i estoit pas presente ; 
puis le plora mout la dolente, 
qu'il chaça puis a un sangler 
qu'il cuida prendre et estrangler, 
mes nou prist ne ne detrancha, 
car li sanglers se revancha 
con fiere et orgueilleuse beste ; 
contre Adonys esqueust la teste, 
ses denz en l'aine li flati, 
son groign estort, mort l'abati. 

Biau seigneur, que qu'il vos aviegne, 
de cest example vos souviegne. 
Vos qui ne creez voz amies, 
sachiez mout fetes granz folies ; 
bien les deüssiez toutes croire, 
car leur diz sunt voirs conme estoire. 
S'el jurent : « Toutes somes vostres », 
creez les conme paternostres ; 
ja d'aus croire ne recreez. 
Se Reson vient, point n'an creez ; 
s'el vos aportoit croicefis, 
n'an creez point ne quel je fis. 
se cist s'amie eüst creüe, 
mout eüst sa vie creüe. 

L'un se geue a l'autre et deduit. 
Quant leur plest, anprés leur deduit, 
a Cytheron sunt retourné. 
Cil qui n'ierent pas sejourné, 
ainceis que Venus se despueille, 
li content de fil an agueille 
tretout quan que leur apartint. 
« Par foi, dist lors Venus, mar tint 
Jalousie chastel ne case 
contre mon fill ! Se je n'ambrase 
les portiers et tout leur atour 
- ou les cles rendront et la tour - 
je ne doi prisier un landon 
moi ne mon arc ne mon brandon. » 

Lors fist sa mesnie apeler, 
son char conmande a esteler, 
qu'el ne veust pas marchier les boes. 
Biau fu li chars, a .iiii. roes, 
d'or et de pelles estelez. 
En leu de chevaus estelez 
ot au limons .vi. columbiaus 
pris en son columbier, mout biaus. 

Toute leur chose ont aprestee. 
Adonc est en son char montee 
Venus, qui Chasteé guerroie. 
Nus des oisiaus ne se derroie ; 
batent les eles, si s'an partent. 
L'air devant eus rompent et partent, 
vienent en l'ost. Venus venue, 
tost est de son char descendue ; 
contre lui saillent a grant feste, 
ses filz primiers, qui par sa heste 
avoit ja les trives quassees 
ainceis qu'el fussent trespassees, 
c'onques n'i garda convenance 
de serement ne de fiance. 

Forment a guerroier entendent : 
cist assaillent, cil se deffendent. 
Cist drecent au chastel perieres ; 
granz chailleuz de pesanz prieres 
por leur murs rompre leur anvoient. 
Et li portier les murs hourdoient 
de forz claies refuseïces, 
tissues de verges pleïces, 
qu'il orent par granz estouties 
par la haie Dangier cueillies. 
Et cist saetes barbelees, 
de granz promesses enpanees 
que de servises que de dons, 
por tost avoir leur guerredons, 
car il n'i entra onque fust 
qui touz de promesses ne fust, 
du fer ferrees fermemant 
de fiance et de seremant, 
treent seur eus ; et cil se targent 
qui de deffendre ne se targent, 
car targes ont et forz et fieres, 
ne trop pesanz ne trop legieres, 
d'autel fust con ierent les claies 
que Dangiers cueillet en ses haies, 
si que trere riens n'i valoit. 

Si con la chose ainsinc aloit, 
Amors ver sa mere se tret, 
tout son estat li a retret, 
si li prie qu'el le sequeure : 
« Male mort, dist ele, m'aqueure, 
qui tantost me puist acourer, 
se je ja mes les demourer 
Chasteé en fame vivant, 
tant aut Jalousie estrivant ! 
Trop souvant an grant peine an somes. 
Biau filz, jurez ausinc des homes 
qu'il saudront tuit par noz santiers. 
- Certes, ma dame, volantiers. 
N'an ierent mes nul respité ; 
ja mes au mains, par verité, 
ne seront preudome clamé, 
s'il n'aiment ou s'il n'ont amé. 
Granz douleurs est quant tel gent vivent 
qui les deduiz d'Amors eschivent, 
por qu'il les puissent maintenir. 
A mau chef puissent il venir ! 
Tant les hé que, se jes poïsse 
confondre, touz les confondisse. 
D'aus me plaing et tourjorz plaindré, 
ne du plaindre ne me faindré 
con cil qui nuire leur vorré 
en touz les cas que je porré, 
tant que g'en saie si vanchiez 
que leur orgueus iert estanchiez 
ou qu'il seront tuit condanné. 
Mar fussent il onc d'Adan né 
quant si pansent de moi grever ! 
Es cors leur puist li queurs crever, 
quant mes deduiz veulent abatre ! 
Certes, qui bien me vorroit batre, 
voire effronter a .iiii. pis, 
ne me porroit il fere pis. 
Si ne sui je mie mortex, 
mes courroz an receif or tex 
que, se mortex estre peüsse, 
du deul que j'ai la mort eüsse ; 
car se mi geu vont defaillant, 
j'ai perdu quan que j'ai vaillant, 
fors mon cors et mes vesteüres, 
mon chapel et mes armeüres. 
Au mains, s'il n'an ont la puissance, 
deüssent il avoir pesance 
et leur queurs an douleur plessier 
s'i les leur convenist lessier. 
Ou peut l'an querre meilleur vie 
que d'estre antre les braz s'amie ? » 

Lors font en l'ost le serement ; 
et, por tenir le fermement, 
ont en leu de reliques tretes 
leur cuiriees et leur saietes, 
leur ars, leur dars et leur brandons, 
et dient : « Nos n'i demandons 
meilleurs reliques a ce fere 
ne qui tant nos peüssent plere. 
Se nous cestes parjurions, 
ja mes creü ne serions. » 
Seur autre chose ne le jurent, 
et li baron seur ce les crurent 
autant con seur la Trinité 
por ce qu'il jurent verité. 

Et quant ce seremant fet orent 
si que tuit antandre le porent, 
Nature, qui pansoit des choses 
qui sunt desouz le ciel ancloses, 
dedanz sa forge antree etoit, 
ou toute s'antante metoit 
an forgier singulieres pieces 
por continuer les espieces ; 
car les pieces les font tant vivre 
que Mort ne les peut aconsivre, 
ja tant ne savra corre aprés ; 
car Nature tant li va pres 
que, quant la Mort o sa maçue 
des singulieres pieces tue 
ceus qu'el treuve a soi redevables 
(qu'il an i a de corrumpables 
qui ne doutent la Mort neant, 
et toutevois vont decheant 
et s'usent en tens et porrissent, 
don autres choses se norrissent), 
quant toutes les cuide estreper, 
nes peut ensamble conceper ; 
quar, quant l'une par deça hape, 
l'autre par dela li eschape ; 
car, quant ele a tué le pere, 
remaint il filz ou fille ou mere, 
qui s'en fuient devant la Mort 
quant il voient celui ja mort ; 
puis reconvient il ceus mourir, 
ja si bien ne savront courir, 
n'i vaut medecine ne veuz. 
Don saillent nieces et neveuz, 
qui fuient por eus deporter 
tant con piez les peuent porter, 
don l'un s'anfuit a la querole, 
l'autre au mostier, l'autre a l'escole, 
li autre a leur marchaandises, 
li autre aus arz qu'il ont aprises, 
li autre a leur autres deliz 
de vins, de viandes, de liz ; 
li autre, por plus tost foïr, 
que Mort ne les face anfoïr, 
s'an montent seur les granz destriers 
a tout leur sororez estriers ; 
l'autre met an un fust sa vie 
et s'an fuit par mer a navie 
et maine au regart des esteles 
sa nef, ses avirons, ses veles ; 
l'autre, qui par veu s'umilie, 
prant un mantel d'ypocrisie, 
don an fuiant son panser queuvre 
tant qu'il pere dehors par euvre. 

Ainsinc fuient tuit cil qui vivent, 
qui volantiers la Mort eschivent. 
Mort, qui de nair le vis a taint, 
queurt aprés tant qu'el les ataint, 
si qu'il i a trop fiere chace. 
Cil s'an fuient et Mort les chace, 
.x. anz ou .xx., .xxx. ou .xl., 
.l., .lx., septante, 
voire octante, nonante, cent ; 
lors va quan qu'el tient depecent, 
et s'il peuent outre passer, 
queurt ele aprés san soi lasser 
tant qu'el les tient en ses lians 
maugré touz les fisicians. 
Et les fisiciens meïsmes, 
onc nul eschaper n'an veïsmes, 
pas Ypocras ne Galian, 
tant fussent bon fisician ; 
Rasi, Constantin, Avicenne 
li ront lessiee la couenne ; 
et ceus qui ne peuent tant courre, 
nes repeut riens de Mort rescourre. 
Ainsinc Mort, qui ja n'iert saoule, 
gloutement les pieces angoule ; 
tant les suit par mer et par terre 
qu'an la fin toutes les anterre. 
Mes nes peut ensamble tenir, 
si qu'el ne peut a chief venir 
des especes du tout destruire, 
tant sevent bien les pieces fuire ; 
car s'il n'an demouroit que une, 
si vivroit la forme conmune ; 
et par le fenix bien le senble, 
qu'il n'an peut estre .ii. ansenble. 

Tourjorz est il uns seus phenix ; 
et vit, ainceis qu'il soit feniz, 
par .v.c. anz ; au darrenier 
si fet un feu grant et plenier 
d'espices et s'i boute e s'art. 
Ainsinc fet de son cors esart. 
Mes por ce qu'il sa fourme garde, 
de sa poudre, conment qu'il s'arde, 
uns autres phenix an revient, 
ou cil meïsmes, se devient, 
que Nature ainsinc resoucite, 
qui tant a s'espiece profite 
qu'ele perdroit du tout son estre 
s'el ne fesoit cetui renestre ; 
si que, se Mort phenix deveure, 
phenix toutevois vis demeure. 
S'el an avoit .m. devourez, 
si seroit phenix demourez. 
C'est phenix la conmune fourme, 
que Nature es pieces refourme, 
qui du tout perdue seroit, 
qui l'autre vivre ne leroit. 
Ceste maniere neïs ont 
tretoutes les choses qui sont 
desouz le cercle de la lune 
que, s'il an peut demourer l'une, 
s'espece tant en li vivra 
que ja Mort ne l'aconsivra. 

Mes nature, douce et piteuse, 
quant el voit que Mort l'envieuse, 
antre lui et Corrupcion, 
vienent metre a destrucion 
quan qu'el treuvent, dedanz sa forge 
torjorz martele, torjorz forge, 
tourjorz ses pieces renovele 
par generacion novele. 
Quant autre conseill n'i peut metre, 
si taille anpraintes de tel letre 
qu'el leur doune fourmes veroies 
an quoinz de diverses monoies, 
don Art fesoit ses examplaires, 
qui ne fet pas fourmes si vaires ; 
mes par mout antantive cure 
a genouz est devant Nature, 
si prie et requiert et demande, 
conme mandianz et truande, 
povre de sciance et de force, 
qui d'ansivre la mout s'efforce, 
que Nature li veille aprandre 
conment ele puisse conprandre 
par son angin an ses figures 
proprement toutes creatures ; 
si garde conment Nature euvre, 
car mout voudroit fere autele euvre, 
et la contrefet conme singes ; 
mes tant est ses sens nus et linges 
qu'el ne peut fere choses vives, 
ja si ne sembleront naïves. 

Car Art, conbien qu'ele se peine 
par grant estuide et par grant peine 
de fere choses, quex qu'el saient, 
quelques figures qu'eles aient, 
paigne, taigne, forge ou antaille 
chevaliers armez en bataille 
seur biaus destriers tretouz couverz 
d'armes indes, jaunes ou verz, 
ou d'autres couleurs piolez 
se plus pioler les volez, 
biaus oisillons en verz boissons, 
de toutes eves les poissons, 
tretoutes les bestes sauvages 
qui pasturent par leur boschages, 
toutes herbes, toutes floretes 
que valletons et puceletes 
vont an printans es gauz cueillir, 
que florir voient et fueillir, 
oiseaus privez, bestes domesches, 
baleries, dances et tresches 
de beles dames bien parees, 
bien portretes, bien figurees, 
soit en metaill, en fust, en cire, 
soit en quelconque autre matire, 
soit en tableaus, soit en paraiz, 
tenanz biaus bachelers a raiz, 
bien figurez et bien portrez, 
ja por figures ne por trez 
ne les fera par eus aler, 
vivre, mouvoir, santir, paler. 

Ou d'alkemie tant apreigne 
que touz metauz en couleur teigne, 
qu'el se porroit ainceis tuer 
que les especes transmuer, 
se tant ne fet qu'el les ramaine 
a leur matire prumeraine : 
euvre tant conme ele vivra, 
Ja Nature n'aconsivra. 
Et se tant se vouloit pener 
qu'el les i seüst ramener, 
si li faudroit espoir sciance 
de venir a cele atranpance, 
quant el feroit son elixir, 
don la fourme devroit issir 
qui devise antr'eus leur sustances 
par especiaus differances, 
si conme il pert au defenir, 
qui bien an set a chief venir. 

Ne porquant, c'est chose notable, 
alkimie est art veritable. 
Qui sagement an ouverroit 
granz merveilles i troverroit ; 
car, conment qu'il aut des espieces, 
au mains les singulieres pieces, 
en sensibles euvres soumises, 
sunt muables en tant de guises 
qu'el peuent leur conplexions 
par diverses digestions 
si changier antr'eus que cist changes 
les met souz espieces estranges 
et leur tost l'espiece prumiere. 
Ne voit l'an conment de fouschiere 
font cil et cendre et vairre nestre 
qui de veirrerie sunt mestre, 
par depuracion legiere ? 
Si n'est pas li vairre fouschiere, 
ne fouschiere ne rest pas vairre. 
Et quant esparz vient et tounairre, 
si repeut l'en souvent voair 
des vapeurs les pierres choair, 
qui ne monterent mie pierres. 
Ce peut savoir li connoissierres 
de la cause qui tel matire 
a ceste estrange espiece tire. 
Si sunt espieces treschangiees, 
ou leur pieces d'eus estrangiees 
et en sustance et en figure, 
ceus par Art, ceste par Nature. 

Ausinc porroit des metauz fere 
qui bien an savroit a chief trere 
et tolir aus orz leur ordures 
et metre les an fourmes pures, 
par leur complexions voisines, 
l'une ver l'autre assez anclines, 
qu'il sunt tretuit d'une matire, 
conment que Nature la tire ; 
car tuit, par diverses manieres, 
dedanz leur terrestres minieres, 
de souffre et de vif argent nessent, 
si con li livre le confessent. 
Qui se savroit donc soutillier 
aus esperiz apparillier 
si que force d'antrer eüssent 
et que voler ne s'en peüssent 
quant il dedanz les cors antrassent, 
mes que bien purgiez les trovassent, 
et fust li soufres sanz ardure, 
por blanche ou por rouge tainture, 
son vouloir des metauz avroit 
quant ainsint fere le savroit ; 
car d'argent fin fin or font nestre 
cil qui d'alkimie sunt mestre, 
et pois et couleur li ajoustent 
par choses qui guieres ne coustent ; 
et d'or fin pierres precieuses 
font il, cleres et anvieuses ; 
et les autres metauz desnuent 
de leur fourmes, si qu'il les muent 
en fin argent, par medecines 
blanches et tresperçanz et fines. 
Mes ce ne feroient cil mie 
qui euvrent de sophisterie : 
travaillent tant con il vivront, 
ja Nature n'aconsivront. 

Nature, qui tant est soutive, 
conbien qu'ele fust ententive 
a ses euvres que mout amoit, 
lasse dolante se clamoit 
et si parfondement plorait 
qu'il n'est queurs qui point d'amor ait 
ne de pitié, qui l'esgardast, 
qui de plorer se retardast ; 
car tel douleur au queur santoit 
d'un fet don el se repentoit 
que ses euvres vouloit lessier 
et de tout son penser cessier, 
mes que tant seulement seüst 
que congié de son mestre eüst. 
Si l'an vouloit aler requerre, 
tant li destraint li queurs et serre. 

Bien la vos vousisse descrire, 
mes mi sans n'i porroit soffire. 
Mi sans ! Qu'ai je dit ? C'est du mains ! 
Non feroit voir nus sans humains 
ne par voiz vive ne par notes, 
et fust Platons ou Aristotes, 
Algus, Euclidés, Tholomees, 
qui tant ont or granz renomees 
d'avoir esté bon escrivain : 
leur angin seroient si vain, 
s'il osaient la chose anprendre, 
qu'il ne la porroient entendre ; 
ne Pigmalion entaillier ; 
an vain s'i porroit travaillier 
Parasyus ; voire Apellés, 
que je mout bon paintre apel, les 
biautez de lui ja mes descrivre 
ne pourroit, tant eüst a vivre ; 
ne Myro ne Policletus 
ja mes ne savroient cet us. 

Zeusys neïs par son biau paindre 
ne porroit a tel fourme ataindre, 
qui, por fere l'ymage ou tample, 
de .v. puceles fist example, 
les plus beles que l'en pot querre 
et trover en toute la terre, 
qui devant lui se sunt tenues 
tout en estant tretoutes nues, 
por soi prendre garde en chascune 
s'il trovoit nul defaut en l'une, 
ou fust seur cors ou fust seur membre, 
si con Tulles le nous remembre 
ou livre de sa Rethorique, 
qui mout est sciance autantique. 
Mes ci ne peüst il riens fere, 
Zeusys, tant seüst bien portrere 
ne coulourer sa portreture, 
tant est de grant biauté Nature. 
Zeusys ? Non pas tretuit li mestre 
que Nature fist onques nestre, 
car or soit que bien antandissent 
sa biauté toute et tuit vosissent 
a tel portreture muser, 
ainz porroient leur mains user 
que si tres grant biauté portrere. 
Nus for Diex ne le porroit fere. 
Et por ce que, se je poïsse, 
volantiers au mains l'antandisse, 
voire escrite la vos eüsse 
se je poïsse et je seüsse, 
je meïsmes i ai musé 
tant que tout mon sens i usé 
conme fos et outrecuidiez 
.c. tanz plus que vos ne cuidiez ; 
car trop fis grant presumpcion 
quant onques mis m'antancion 
a si tres haute heuvre achever ; 
qu'ainz me peüst li queurs crever, 
tant trovai noble et de grant pris 
la grant biauté que je tant pris, 
que par panser la compreïsse 
por nul travaill que g'i meïsse, 
ne que seulemant an osasse 
un mot tinter, tant i pansasse. 
Si sui du panser recreüz ; 
por ce m'an suis atant teüz 
que, quant je plus i ai pansé, 
tant est bele que plus n'an sé. 

Car Dex, li biaus outre mesure, 
quant il biauté mist en Nature, 
il an i fist une fontaine 
tourjorz courant et tourjorz plaine, 
de cui toute biauté desrive, 
mes nus n'an set ne fonz ne rive. 
Por ce n'est droiz que conte face 
ne de son cors ne de sa face, 
qui tant est avenant et bele 
que fleur de lis en mai novele, 
rose seur rain ne naif seur branche 
n'est si vermeille ne si blanche. 
Si devroie je comparer, 
quant je l'os a riens comparer, 
puis que sa biauté ne son pris 
ne peut estre d'ome compris. 

Quant ele oï cest serement, 
mout li fu grant alegemant 
du grant deul qu'ele demenoit. 
Por deceüe se tenoit, 
et disoit : « Lasse, qu'ai je fet ! 
Ne me repanti mes de fet 
qui m'avenist des lors an ça 
que cist biaus mondes conmança, 
fors d'une chose seulement, 
ou j'ai mespris trop malement, 
dont je me tiegn trop a musarde ; 
et quant ma musardie esgarde, 
bien est droiz que je m'en repante. 
Lasse fole ! Lasse dolante ! 
Lasse, lasse .c. mile foiz, 
ou sera mes trouvee foiz ? 
Ai ge bien ma peine amploiee ? 
Sui je bien du sens desvoiee, 
qui tourjorz ai cuidé servir 
mes amis por gré deservir, 
et tretout mon travaill é mis 
en essaucier mes anemis ! 
Ma debonereté m'afole. » 
Lors a mis son prestre a parole, 
qui celebroit en sa chapele ; 
mes ce n'iert pas messe novele, 
car tourjorz ot fet ce servise, 
des qu'il fu prestres de l'iglise. 

Hautemant, en leu d'autre messe, 
devant Nature la deesse, 
li prestres, qui bien s'acordait, 
en audiance recordait 
les figures representables 
de toutes choses corrumpables 
qu'il ot escrites en son livre, 
si con Nature les li livre. 

« Genius, dist ele, biaus prestres, 
qui des leus iestes dex et mestres, 
et selonc leur proprietez 
tretouz en euvre les metez, 
et bien achevez la besoigne 
si conme a chascun leu besoigne, 
d'une folie que j'é fete, 
don je ne me sui pas retrete, 
mes repentance mout m'ampresse, 
a vos me veill fere confesse. 

- Ma dame, du monde raïne, 
cui toute riens mondaine ancline, 
s'il est riens qui vos grieve an tant 
que vos an ailliez repantant 
ou qui neïs vos plese a dire, 
de quiconques soit la matire, 
soit d'esjoïr ou de douloir, 
bien me poez vostre vouloir 
confesser tretout par leisir ; 
et je, tout a vostre pleisir, 
fet Genyus, metre i vorré 
tout le conseill que je porré, 
et celeré bien vostre affere, 
se c'est chose qui face a tere. 
Et se mestier avez d'assoldre, 
ce ne vos dai je mie toldre. 
Mes lessiez ester vostre pleur. 
- Certes, fet ele, se je pleur, 
biaus Genyus, n'est pas merveille. 
- Dame, toutevois vos conseille 
que vos veilliez ce pleur lessier, 
se bien vos volez confessier 
et bien antandre a la matire 
que vos m'avez anprise a dire. 
Car granz est, ce crai, li outrages, 
car bien sai que nobles courages 
ne s'esmeut pas de po de chose ; 
s'est mout fos qui troubler vos ose. 

Mes, san faille, il est voirs que fame 
legierement d'ire s'anflame. 
Virgiles meïsmes tesmoigne, 
qui mout connut de leur besoigne, 
que ja fame n'iert tant estable 
qu'el ne soit diverse et muable. 
Et si rest trop ireuse beste : 
Salemon dist c'onc ne fu teste 
seur teste de serpant crieuse, 
ne riens de fame plus ireuse, 
n'onc riens, ce dit, n'ot tant malice. 
Briefmant en fame a tant de vice 
que nus ne peut ses meurs parvers 
conter par rimes ne par vers ; 
et si dit Tytus Livius, 
qui bien connut quex sunt li us 
des fames et quex les manieres, 
que vers leur meurs nules prieres 
ne valent tant conme blandices, 
tant sunt decevables et nices 
et de flechissable nature. 
Si redit ailleurs l'escriture 
que de tout le femenin vice 
li fondemanz est avarice. 

Et quiconques dit a sa fame 
ses secrez, il an fet sa dame. 
Nus hom qui soit de mere nez, 
s'i n'est ivres ou forsenez, 
ne doit a fame reveler 
nule riens qui face a celer, 
se d'autrui ne la veust oïr. 
Mieuz vandroit du païs foïr 
que dire a fame chose a tere, 
tant soit leaus ne debonere. 
Ne ja nul fet secré ne face, 
s'il voit fame venir en place ; 
car s'il i a perill de cors, 
el le dira, bien le recors, 
conbien que longuement atande ; 
et se nus riens ne l'an demande, 
le dira ele vraement 
sanz estrange amonestement : 
por nule riens ne s'an teroit. 
A son avis morte seroit 
s'il ne li saillet de la bouche, 
s'il i a perill ou reprouche. 
Et cil qui dit le li avra, 
s'il est tex, puis qu'el le savra, 
qu'il l'ose anprés ferir ne batre, 
une foiz, non pas .iii. ne .iiii., 
ja plus tost ne la touchera 
conme el le li reprouchera ; 
mes ce sera tout en apert. 
Qui se fie en fame, il la pert ; 
et li las qui en lui se fie, 
savez qu'il se fet ? Il se lie 
les mains et se cope la gueule ; 
car s'il une foiz toute seule 
ose ja mes ver lui groucier 
ne chastier ne courroucier, 
il met en tel perill sa vie, 
s'il a du fet mort deservie, 
que par le col le fera pendre, 
se li juige le peuent prendre, 
ou murtrir par amis privez, 
tant est a mau port arivez. 

Mes li fos, quant au soir se couche 
et gist lez sa fame en sa couche 
ou reposer ne peut ou n'ose, 
qu'il a fet espoir quelque chose, 
ou veust par aventure fere 
quelque murtre ou quelque contrere, 
don il craint la mort recevoir 
se l'an le peut apercevoir, 
si se tourne et plaint et soupire ; 
et sa fame ver soi le tire 
qui bien voit qu'il est a mesese, 
si l'aplaigne et l'acole et bese 
et se couche antre ses mammeles : 
“ Sire, fet ele, quex noveles ? 
Qui vos fet ainsinc soupirer 
et tressaillir et revirer ? 
Nous somes or priveement 
ici nous dui tant seulement, 
les persones de tout cest monde, 
vos li premiers, je la segonde, 
qui mieuz nous devons antr'amer 
de queur leal, fin, sanz amer ; 
et de ma main, bien m'an remenbre, 
ai fermé l'uis de nostre chambre ; 
et les paraiz, don mieuz les praise, 
sunt espaisses demie taise ; 
et si haut resunt li chevron 
que tuit seür estre i devron ; 
et si somes loign des fenestres, 
don mout est plus seürs li estres 
quant a noz secrez descouvrir, 
si ne les a poair d'ouvrir 
san depecier nul hon vivanz 
ne plus que peut fere li vanz : 
briefmant, cist leus n'a point d'oïe, 
vostre voiz n'i peut estre oïe 
fors que de moi tant seulement : 
por ce vos pri piteusement 
par amor que tant vos fiaiz 
an moi que vos le me diaiz. 

- Dame, fet il, se Dex me voie, 
por nule riens ne le diroie, 
car ce n'est mie chose a dire. 
- Avoi ! fet ele, biau douz sire, 
m'avez vos donc soupeçoneuse, 
qui sui vostre leal espeuse ? 
Quant par mariage assemblames, 
Jhesucrist, que pas ne trouvames 
de sa grace aver ne echar, 
nous fist deus estre en une char ; 
et quant nous n'avons char fors une 
par le droit de la loi conmune, 
n'il ne peut en une char estre 
fors uns seus queurs a la senestre, 
tuit un sunt donques li queur nostre ; 
le mien avez, et je le vostre. 
Riens ne peut donc ou vostre avoir 
que li miens ne doie savoir. 
Por ce pri que vos le me dites 
par guerredons et par merites, 
car ja mes joie au queur n'avré 
jusqu'a tant que je le savré ; 
et se dire nou me voulez, 
je voi bien que vos me boulez, 
si sai de quel queur vos m'amez 
qui douce amie me clamez, 
douce seur et douce conpaigne. 
A cui parez vos tel chastaigne ? 
Certes, s'ous nou me gehissiez, 
bien pert que vos me traïssiez, 
car tant me suis en vos fiee, 
puis que m'eüstes affiee, 
que dit vos ai toutes les choses 
que j'oi dedanz mon queur ancloses. 
Si lessai por vos pere et mere, 
oncle, neveu, sereur et frere, 
et touz amis, et touz paranz, 
si conme il est chose apparanz. 
Certes, mout ai fet mauvés change 
quant si ver moi vos truis estrange, 
que je plus ain que riens qui vive, 
et tout ne me vaut une cive, 
qui cuidiez que tant mespreïsse 
ver vos que voz secrez deïsse. 
C'est chose qui ne porroit estre. 
Por Jhesucrist le roi celestre, 
qui vos doit mieuz de moi garder ? 
Plese vos au mains regarder, 
se de leauté riens savez, 
la foi que de mon cors avez. 
Ne vos soffist pas bien cist gages ? 
En volez vos meilleurs hostages ? 
Dont sui je des autres la pire, 
se voz secrez ne m'osez dire. 
Je voi toutes ces autres fames 
qui sunt de leur hostex si dames 
que leur mariz en eus se fient 
tant que touz leur secrez leur dient ; 
tuit a leur fames se conseillent, 
quant en leur liz ensamble veillent, 
et priveement s'i confessent 
si que riens a dire n'i lessent ; 
et plus souvent, c'est chose voire, 
qu'il ne font neïs au provoire. 
Par eus meïsmes bien le sai, 
car maintes foiz oïz les ai, 
qu'el m'ont tretout reconneü 
quan qu'els ont oï et veü, 
et tout neïs quan qu'eles cuident. 
Ainsint s'espurgent et se vuident. 
Si ne sui je pas leur paraille, 
nule ver moi ne s'aparaille, 
car je ne sui pas jangleresse, 
vilotiere ne tanceresse, 
et sui de mon cors preude fame, 
conment qu'il aut vers Dieu de l'ame. 
Ja n'oïstes vos onques dire 
que j'aie fet nul avoutire, 
se li foul qui le vos conterent 
par mauvestié nou controverent. 
M'avez vos pas bien esprouvee ? 
Ou m'avez vos fausse trouvee ? 
Anprés, biau sire, regardez 
conment vostre foi me gardez. 
Certes, malemant mespreïstes 
quant anel an doi me meïstes 
et vostre foi me fiançastes ! 
Ne sai conment fere l'osastes. 
S'en moi ne vos osez fier, 
qui vos fist a moi marier ? 
Por ce pri que la vostre foiz 
me soit sauve au mains ceste foiz, 
et leaument vos asseüre 
et promet et fiance et jure 
par le beneüré saint Pierre 
que ce sera chose souz pierre. 
Certes mout seroie ore fole 
se de ma bouche issoit parole 
don eüssiez honte ou domage ; 
honte feroie a mon lignage, 
c'onques nul jor ne diffamoi, 
et tout prumierement a moi. 
L'an seut dire, et voirs est sanz faille : 
qui tant est fos que son nés taille, 
sa face a tourjorz deshoneure. 
Dites moi, se Dex vos sequeure, 
ce don voz queurs se desconforte, 
ou, se ce non, vos m'avez morte. ” 
Lors li debaille piz et chief, 
et le rebese de rechief, 
et pleure seur lui lermes maintes 
antre les beseries faintes. 

Adonc li mescheanz li conte 
son grant domage et sa grant honte, 
et par sa parole se pent ; 
et quant dit l'a, si s'en repent. 
Mes parole une foiz volee 
ne peut puis estre rapelee. 
Lors li prie qu'ele se tese, 
con cil qui plus est a mesese 
c'onques avant esté n'avoit, 
quant sa fame riens n'an savoit. 
Et cele li redit san faille 
qu'el s'en tera, vaille que vaille. 
Mes li chetis, que cuide il fere ? 
Il ne peut pas sa langue tere : 
or tent a l'autrui retenir ? 
A quel chief an cuide il venir ? 

Or se voit la dame au deseure 
et set que, de quelconques eure 
l'osera mes cil courrocier 
ne contre lui de riens groucier, 
mu le fera tenir e quoi, 
qu'ele a bien matire de quoi. 
Couvenant, espoir, li tendra, 
tant que courroz antr'eus vendra. 
Oncore s'ele tant atant ! 
Mes anviz atandra ja tant 
que mout ne li soit grant grevance, 
tant avra le queur en balance. 
Et qui les homes ameroit, 
ce sarmon leur preescheroit, 
qui bien fet en touz leus a dire, 
por ce que chascuns hom s'i mire 
por eus de granz perilz retrere. 
Si porra il espoir desplere 
au fames qui mout ont de jangles ; 
mes verité ne quiert pas angles. 

Biau seigneurs, gardez vos de fames, 
se voz cors amez et voz ames, 
au mains que ja si mal n'ovroiz 
que les secrez leur descovroiz 
que dedanz voz queurs estuiez. 
Fuiez, fuiez, fuiez, fuiez, 
fuiez, enfant, fuiez tel beste, 
jou vos conseill et amoneste 
san decepcion et san guile ; 
et notez ces vers de Virgile, 
mes qu'en voz queurs si les sachiez 
qu'il n'en puissent estre sachiez : 
anfanz qui cueilliez les floretes 
et les freses fresches et netes, 
ci gist li froiz sarpanz en l'erbe ; 
fuiez, anfant, car il anherbe 
et anpoisone et anvenime 
tout home qui de lui s'aprime. 
Enfant qui les fleurs alez querre 
et les freses nessanz par terre, 
le mau sarpant refredissant 
qui se vet ici tapissant, 
la malicieuse couleuvre 
qui son venim repont et queuvre 
et le muce souz l'erbe tandre 
jusqu'a tant que le puisse espandre 
por vos decevoir et grever, 
pansez, anfanz, de l'eschever ; 
ne vos i lessiez pas haper, 
se de mort veilliez eschaper, 
car tant est venimeuse beste, 
par cors et par queue et par teste 
que se de lui vos aprochiez, 
touz vos troveroiz antochiez, 
qu'il mort et point en traïson 
quan qu'il ateint, san guerison ; 
car de cestui venin l'ardure 
nus tiriacles ne la cure ; 
riens n'i vaut herbe ne racine, 
seul foïr an est medecine. 

Si ne di je pas toutevoie, 
n'onc ne fu l'antancion moie, 
que les fames chieres n'aiez 
ne que si foïr les daiez 
que bien avec eus ne gisiez. 
Ainz conmant que mout les prisiez 
et par reson les essauciez ; 
bien les vestez, bien les chauciez, 
et tourjorz a ce laboroiz 
que les servoiz et honoroiz 
por continuer vostre espiece 
si que ja mort ne la despiece ; 
mes ja tant ne vos i fiaiz 
que chose a tere leur diaiz. 
Bien souffrez qu'eus aillent et viegnent, 
la mesnie et l'ostel maintiegnent, 
s'el sevent a ce metre cure ; 
ou, s'il ravient par aventure 
qu'el sachent acheter ou vendre, 
a ce peuent eus bien entendre ; 
ou s'el sevent d'aucun mestier, 
faceint le, s'eus an ont mestier ; 
et sachent les choses apertes, 
qui n'ont mestier d'estre couvertes. 
Mes se tant vous habandonez 
que trop de poair leur donez, 
a tart vos an repentiraiz 
quant leur malice santiraiz. 
L'Escriture neïs nous crie 
que se la fame a seigneurie, 
el est a son mari contraire 
quant il veust riens ou dire ou faire. 
Prenez vos garde toutevoie 
que l'ostel n'aille a male voie, 
car l'an pert bien en meilleur garde : 
qui sages est, sa chose garde. 

Et vos qui ravez voz amies, 
portez leur bones compaignies. 
Bien affiert qu'el sachent chascunnes 
assez des besoignes conmunes ; 
mes, se preuz iestes et senez, 
quant antre voz braz les tenez 
et les acolez et besiez, 
tesiez, tesiez, tesiez, tesiez ! 
Pansez de voz langues tenir, 
car riens n'en peut a chief venir 
quant des secrez sunt parçonieres, 
tant sunt orgueilleuses et fieres 
et tant ont les langues cuisanz 
et venimeuses et nuisanz. 
Mes quant li fos sunt la venu 
qu'il sunt antre leur braz tenu 
et qu'eus les acolent et besent, 
antre les geus qui tant leur plesent 
lors n'i peut avoir riens celé ; 
la sunt li secré revelé. 
Ci se desqueuvrent li mari, 
don puis sunt dolant et mari ; 
tuit ancusent ci leur pansé, 
for li sage bien apansé. 

Dallida la malicieuse, 
par flaterie venimeuse, 
a Sanson, qui tant iert vaillanz, 
tant preuz, tant forz, tant bataillanz, 
si conme el le tenoit formant 
soëf en son giron dormant, 
copa les cheveus a ses forces, 
don il perdi toutes ses forces 
quant si des crins le depela, 
et touz ses secrez revela 
que li fos contez li avoit, 
qui riens celer ne li savoit. 
Mes n'an veill plus d'examples dire, 
bien vous peut uns por touz soffire. 
Salemon neïs an parole, 
don je vos dirai la parole 
tantost, por ce que je vos ain : 
“ De cele qui te dort ou sain, 
garde les portes de ta bouche ”, 
por foïr perill et reprouche. 
Cest sarmon devroit preeschier 
quiconques avroit home chier, 
que tuit de fame se gardassent 
si que ja mes ne s'i fiassent. 
Si n'ai ge pas por vos ce dit, 
car vos avez san contredit 
tourjorz esté leaus et ferme. 
L'escriture neïs afferme, 
tant vos a Dex doné san fin, 
que vos estes sages san fin. » 
Genyus ainsinc la conforte 
et de quan qu'il peut li anhorte 
qu'el lest du tout son deul ester, 
car nus ne peut riens conquester 
en deul, ce dit, ne en tristece. 
C'est une chose qui mout blece 
et qui, ce dit, riens ne profite. 
Quant il ot sa volanté dite, 
san plus fere longue praiere, 
si s'assiet en une chaiere 
dejouste son autel assise ; 
et Nature tantost s'est mise 
a genouz devant le provaire ; 
mes, san faille, c'est chose vaire 
qu'el ne peut son deul oublier, 
n'il ne l'an reveust plus prier, 
qu'il i perdroit sa paine toute ; 
ainz se test et la dame escoute 
qui dit par grant devocion 
an plorant sa confession, 
que je ci vos aport escrite 
mot a mot, si conme el l'a dite. 
