 [...] 
« Se prenz od tei les treis enfanz 
Ne te serrad li fais pesanz. » 
Trestot l'engin li ad mostréd 
E par parole devisét, 
E al partyr si li recorde 
Com fermer deit chascune corde. 
Quant l'albe pert et cil s'esveille, 
Vient al enging, sil appareille ; 
Comencier vait a grant esspleit 
Ceo que comandét li esteit : 
Les cordes freme et les fuz dole, 
Puis prent treis clergonez d'escole, 
As granz columbes les ajoste 
Dont la pesors point ne lor coste. 
Il sachent sus la pesantume : 
Ne lor costat que une plume. 
Les pilers mettent en estant 
Ki sunt de marbre ahoege et grant. 
Com qu'il seient et lonc et gros, 
Ne lor en dolent nerf net os ; 
Li quatre font, sanz eols grever, 
 [...] 
Nuls oem nel out ne s'i esmove 
Et le miracle a veir n'esproeve. 
Chascuns ki'n oït noveler 
Vint la merveille sormirer, 
Tuit cil d'oltre lo Braz Saint Jorie 
 [...] uirent la la victorie, 
A la pulcele ki ceo fist, 
E a son fiz Deu Jhesu Christ 
En dirent glorie, grace, onors 
Qu'il toz tens aient sanz decors, 
Et nos en facent parçoniers 
La u li biens est plus pleniers. Amen. 

Il ad dedenz Jerusalem 
Ki siet dejuste Belleem, 
En la citéd u Deus por nos 
Sufrit martiries et dolors, 
De Nostre Dame une abbeïe 
Ki al son nom fud establie ; 
L'eglise claiment la latine 
Li Surïan et li Ermine ; 
 [...] 
De plusurs omes de parage. 
De vielz, de jofnes en i ad, 
Selonc que Deus les aspirat. 
Granz est la congregations 
Qui la meintient devocions. 
Li leus de la gent monïal 
N'est guaires loing del Ospital : 
Endreit la rue est del Sepulchre 
U Surïan vendent lu czucre, 
Peivre, girofle et gidoal, 
Comin, kanele et galingal 
E tumiame et licorice 
Et scamonie, estrange esspice, 
Gengibre, encens, basme et triacle 
Fait de un serpen par grant miracle, 
Paletre, mirre et aromat, 
Et aloein, musgheliat, 
Azzor grezzeis et orpiment, 
Vert, vermeillon, entoskement, 
Esmaragdes, jagonces, jasspes, 
Katablatis, boffuz, dïaspes, 
Palies ?  [...] 
P  [...] et gonfanom ?. 
Molt est diverse la divice 
Qu'oem vent en la rue voltice. 
L'abeïe est d'antiquitét 
U maignent li bonoürét 
ANostre Dame obeïssant 
En fait, en dit et en semblant. 
Sainz est li ordres del mostier 
U sont li Deu gomfanonier ; 
Genz est del poeple li aporz 
Et por les vis et por les morz, 
La chose granz, ki la devise, 
Ki en almosne i est asise. 
Ore avint si qu'a un termine 
Orent li moine grant famine, 
E lur faillit frumenz et vins, 
Oelies et fruiz, peisons marins. 
Il nen orent dunt achater 
Ne le digner ne le soper. 
Dous jorz tuz pleins s'en consirerent, 
Qu'onques des boches n'en gosterent ; 
A la vïande  [...] 

 [...] 
Les soens eshalcet et reclaime. 
Deus ki en li prist carnelment 
Humanitéd por salver gent, 
Quant el'en fist conception 
Pulcele, en digne oblation, 
S'amor nos laist si deservir 
Que ne nos poisse fous bruïr, 
Ne faims del secle desorter, 
Ne seiz confundre n'acorer, 
Qu'od li poissoms, com geol devis, 
La glorie user en cel païs 
U ja n'avrat, si com geo crei, 
Mal ne dolor ne faim ne sei. 

Un evesque out en Cappadoce, 
Digne prelat de evesqual croce, 
Selong l'esscrit par nom Basile, 
Ki molt ot ceste vie vile. 
Molt amat Deu et or le trove, 
Car tot li fait quancqu'il li rove. 
De sa deserte ad son loier 
En pareïs sanz termeier, 
Por toz tens maindre en veritét 
E en parfaite caritéd. 
Dit est es Deu commandemenz 
E fait en est devisemenz. 
Un jor errot li cristïens 
A icel tens que Julïens, 
Li empereres, li tiranz, 
Li adversaries soduianz, 
Qui Deu guerpist por aveir Rome, 
Com l'escripture le renome, 
Alat destruire cels de Perse, 
Icele pute gent adverse. 
Jusqu'as parties de Cesarie 
Chevalchat l'ost al adversarie. 
Li buenz evesques l'encontrat, 
Sil reconut et saluat, 
Lui et sa compaignie tote 
Qui od lui erent en la rote. 
Li reis conut l'evesque aseiz, 
Respont contraries et afez : 
« Basilie, jeo t'ai sormontét 
De bien, d'enors et de bontét. 
- Mon voel m'oüses tu vencuz, 
Si que cerz fuses de saluz. » 
E pur chertét et pur amor 
Treis pains presente al boiseor. 
D'orge esteient li pain tuit trai 
Qu'offert li ad par bone fei, 
N'aveit nuls altres simeneals 
N'autre de u  [...] guasteal. 
Li empereres ere fiers ; 
Si apelat ses despensiers : 
« Pernez, ceo dist, cest pain orgin. 
Fols m'aportat lo bléd asnin. 
Czo est vïande jumentels ; 
En vivre nos ad fait oëls ; 
Mais neporquant pernez lo pain, 
Si li donez encontre fain. 
Ore li rendez fein por l'anone ; 
Ne queil en grét ceo qu'il me done. » 
Cil prent lo fain entre ses mains 
En leu de guerredon des pains, 
E dit : « Reis riches, tu mesfais ; 
 [...] 
Quant tu norris tes bestes mues 
Si'n fais a Deu descomvenues. 
A tun grét sai que m'esscarnis. 
Ceo m'as donét que ne fesis. » 
Entent Julïens lo regret : 
Por poi li queors ne li remet. 
Li sancs li montet sus el vis ; 
Respont : « Vassal, mar le desis ! 
Se pois de Perse revenir, 
Geo t'en quit faire repentir. 
En leu de pain serras poüz 
De fein qui ert en prét creüz ; 
N'avras nule altre guarison, 
Mais de cel povre livreison 
Geo te ferai, saches por veir, 
El siecle vivre et non valeir. 
Ta citét ert tote destruite 
Et a grant doel ta gent deduite. 
Ne plaindrat mere porteüre 
Ne peres nuls s'engendreüre ; 
Mere ne plorrat ses enfanz  [...] » 
