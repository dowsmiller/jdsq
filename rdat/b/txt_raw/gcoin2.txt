
Un archevesque eut a Tholete 
Qui mena vie sainte et nete. 
Hyldefonsus estoit nommez. 
Mout ert haus clers et renommez, 
Mout ert vaillans, mout ert gentilz, 
Mout ert a toz biens ententilz, 
Mais deseur toute creature 
Metoit entente, cuer et cure 
En servir la sainte pucele 
Cui toz li mons sert et apele. 
Li roys dou ciel, nostre doz pere, 
Por ce que tant ama sa mere 
Maint biau myracle fist por lui. 
Deuz en deting, quant je les lui, 
Que veil retraire assez briément. 
Veritez est que doucement, 
De tout son cuer, de tout s'ame 
Amoit et servoit Nostre Dame. 
Aprez la mere au roy de gloire 
Mout eut en cuer et en memoyre 
Ma dame sainte Leochade. 
De la pucele douce et sade, 
De la pucele sainte et digne 
Fist mainte sequence et mainte hymne. 
Mout l'onnera tant com veschié. 
Chascun an par s'arceveschié 
Semonoit li sainz archevesques 
Contes et dus, abbés, evesques 
A la feste la damoisele. 
S'il ama la sainte pucele, 
Mout hautement asist s'amor. 
Tant d'onneur li fist a un jor 
La douce amie au roy celestre 
Qu'ainc tant n'en eurent si ancestre. 
A ce tempoire ert teuz li us, 
Ce nos raconte Eladïus, 
Uns archevesques de Tholete, 
Que chascun an par fine dete 
S'asanbloient sanz nul delai 
Et haut et bas, et clerc et lai 
A ceste grant sollempnité. 
Adont gysoit en la cité 
La sainte virge encor en terre. 
De malades por li requerre 
Grans multitude i asambloit. 
Par ses preces, ce lor sambloit, 
Sovent estoient aligié 
Des maus dont erent agregié. 
En uns avens, ce truis, avint 
Qu'a ceste haute feste vint 
A grans gens et a grant compaigne 
Mout hautement uns roys d'Espaigne 
Qui non eut Recessuïdus. 
Tant i eut princes, contes, dus 
Que grans anuis seroit dou dire. 
Li gentilz clers, li gentilz sire, 
Qui mout fu liez de cest affaire, 
Mout se pena de feste faire. 
Mout fist haute processïon 
Comme cil qui s'ententïon 
Fichie avoit et aancree 
En servir la virge sacree. 
Quant commencie fu la messe, 
Amenez fu par mi la presse 
Avironés d'abés, d'evesques 
Li sainz hom, li sainz archevesques 
Qui le cuer eut doz et propice, 
Por faire le devin office. 
Cil qui le cuer eut douz et piu, 
Quant aprocha pres dou saint liu 
Ou reposoit la sainte gemme 
Qui avoee estoit et dame 
Dou païs et de la cité, 
Plorant par grant humelité 
S'orison fist et sa prïere. 
Oiez merveille grant et fiere 
Que por lui fist Diex et la virge. 
Plus grant merveille avenir ge 
N'oÿ ainz dire ne ne lui 
Que fist la virge et Diex por lui 
Devant toz celz de la cité. 
Queque par grant humelité 
A genoillonz et em plorant 
Devant la virge aloit orant, 
En air la tombe s'est levee, 
Qui tant ert grans et tant ert lee 
Et tant pesanz, ce truis ou livre, 
Que trente home fort et delivre 
Plain pié ne la levassent pas. 
En mi la fosse en es le pas 
Se rest drecie la pucele 
Si bele et si plaisanz com cele 
Qui tant eut bel et cler le vis. 
De sa biauté, ce lor fu vis, 
Toute l'eglyse enlumina. 
Subtilité tant en moy n'a 
Sa grant biauté sace descrire. 
Ce myracle fist Nostre Sire 
Por le bon clerc, por le preudome 
Qui jor et nuit, c'en est la some, 
Devant la virge estoit orans. 
Une odeurs vint tant odorans 
Dou sepucre, quant il ovri, 
Que li doz Diex bien descovri 
Que mout ert sainte et glorïeuse, 
Nete, esmeree et precïeuse 
La sainte fleurs, la sainte rose 
Qui la dedens estoit enclose. 
Chascuns se saingne et esmerveille 
Dou myracle et de la merveille. 
La letre dist qui le nos conte 
Qu'ainc n'i ot prince, duc ne conte, 
Tant fust hardis, abbés n'evesques 
Qui l'atouchast fors l'archevesques. 
Parfaite amors, ce dist la letre, 
Peeur et doute fait fors metre ; 
Li soutilz clers, li bien apris, 
Que Sainz Esperites espris 
Et enbrasé eut de sa flame, 
Enbracier s'amie et sa dame 
Hardïement et tost osa. 
Une antesne, Speciosa, 
Qu'il meïsmes de li faite eut, 
Encommença plus haut qu'il peut. 
N'est mie nes qui ja vos die 
Les douz chanz et la melodie 
Et les loenges qu'a Dieu firent 
Et cil et celes qui ce virent. 
Tant i eut noise qu'il sambloit 
Que la citez toute tranbloit. 
Maintes larmes i eut plorees 
Et maintes faces arrosees. 
L'archevesques assez plora 
Quequ'entre ses bras demora 
La sainte virge Leochade. 
En souspirant li dist : « O, qu'a de 
Douceur, douce pucele, en toy ! 
Douce virge, prie por moy 
A ton ami, a ton espouz. 
Douce virge, prie por nous. 
Clere esmeraude, clere gemme, 
A ton seigneur et a ta dame 
Deprïer daingne telz nos facent 
Que toz mesfais de nos esfacent. » 
Li sainz hom plainz dou Saint Espir 
Mout ra geté parfont souspir 
Quant voit que la sainte pucele, 
Qui tant est symple et tant est bele, 
Dont a tel joie et tel solas, 
Li reschape d'entre ses bras 
Et en sa fosse s'en retrait. 
Quanqu'il puet envers lui l'atrait 
Et em plorant crie mout fort 
Qu'aucuns aucun coutel aport, 
Car, s'estre puet, il ne vielt mie 
Qu'ainsi s'en voist la Dieu amie 
Ne que la fosse soit reclose 
Qu'il n'en detiengne aucune chose 
Por metre en or et en argent. 
Mais tel tumulte i a de gent, 
Si tres grant feste, si grant joie 
N'i a ne clerc ne lai qui l'oie. 
Li rois, qui fu en sus de lui, 
Quant voit qu'oïs n'est de nului, 
De sa chaiere est descendus. 
En orison s'est estendus, 
Puis vient vers lui sanz demoree. 
Face moillie et esploree, 
Un coutelet li a tendu, 
Mais un peu a trop atendu, 
Car ja bien pres perdue l'eüt. 
Et nequedent plus tost qu'il peut 
En trencha ce qu'en peut avoir. 
Ne le donast por nul avoir. 
Isnelement en tel maniere 
Se rest la tombe assisse arriere 
Et la fosse serree et closse. 
Leochade, la fresche rose, 
La sainte fleurs de paradis, 
Ensi se demostra jadis 
A sa sainte sollempnité 
A Tholete, sa grant cité. 
Quant la messe fu celebree, 
L'archevesques sanz demoree 
En un vaisel d'or et d'argent 
Tout en apert, voiant la gent, 
Mist ce qu'il avoit de s'amie. 
Nes le coutel ne volt il mie 
Au roy rendre quant li requist, 
Ainz l'enserra mout tost et mist 
En son tresor, en son sacraire. 
Encor en font haut saintuaire 
Cil et celes de la contree. 
Se li sainz hom l'ot honoree, 
Plus l'onnera encore puis. 
Ne vos sai dire ne ne puis 
Com il l'ama de tout son cuer. 
Ne ne vos sai dire a nul fuer 
Comment de cuer, de cors et d'ame 
Amoit et servoit Nostre Dame. 
Il l'ama mout, bien le prova : 
Maint soutil dit de li trova, 
Maint biau conduit, mainte sequence. 
Encor oppose et encor tence 
Li soutilz clers, li bien creans, 
Par ses biaus dis as mescreans, 
As faus gyüs, as faus herites, 
Que confonde Sainz Esperites ! 
Mout les haï et je si fas. 
Et Diex les het et je les has 
Et toz li mons les doit haïr, 
Car leur erreurs ne vielt chaïr. 
Mout se vantent de letreüre, 
Mais n'entendent de l'Escriture 
Ne l'efficace ne la force. 
De la nois vont runjant l'escorce, 
Mais ne sevent qu'il a dedens. 
Pechiez leur aace les dens. 
Ne sevent tant que brisier sacent 
L'escaille et le noiel fors sachent. 
Petit vaut noiz qui ne l'escaille ; 
Li noialz gist desoz l'escaille. 
L'Escriture n'entendent mie. 
La croste en ont et nos la mie. 
N'i voit nïent qui ne l'escrouste : 
Toz li biens gist desouz la crouste. 
Trop ont les oelz dou cuer couvers ; 
Ja nes aront mais descouvers 
Devant qu'il verront antecrist. 
L'incarnatïon Jhesu Crist 
Touz tanz nos vuelent denoier. 
On les devroit pendre ou noier. 
Li dyables leur dort es testes, 
Qui bestïaus les fait com bestes. 
De Jhesu Crist l'avenement 
Sentirent nes li eliment. 
Leur affaires trop est orribles, 
Que nes les choses insensibles 
Qui rien n'entendent ne ne sentent 
A Dieu leur creator s'asentent. 
Trop durement leur durtez dure : 
Il sunt plus dur que pierre dure, 
Il sunt plus dur qu'achiers ne fers. 
Li ciel, la mers, la terre, enfers, 
Nes li cailleu, les pierres dures 
Et toutes autres creatures 
A leur createur s'asentirent 
Et sa venue bien sentirent. 
Li ciel a lui bien s'asentoient 
Et sa venue bien sentoient 
Quant leur estoile i envoierent 
Et les trois roys i avoierent. 
Bien le connut la mers orrible 
Quant por lui fu coie et paissible ; 
En lui servir se deporta 
Quant le soustint, quant le porta. 
Et la terre le Sauveür 
Bien reconut, car tel peeur 
Eut de sa mort et si grant doute 
Qu'ele en tranbla et fremi toute. 
Bien le connurent, ce me sanble, 
La lune et li solauz ensanble, 
Car de sa sainte paissïon 
Eurent si grant compaissïon 
Que tot en furent noir et taint 
Et lor clartez toute en estaint. 
Nes les pierres et li cailleu 
Et les roches connurent Dieu ; 
De sa mort eurent tel tristrece, 
Tele angoisse, tele destrece 
Qu'esquartelerent et partirent 
Et esmïerent et fendirent. 
Nes Dieu connut li fel enfers, 
Car de ses buies, de ses fers, 
De ses brasiers et de ses flames 
Jeta por lui les lasses d'ames 
Que si lonc tans avoit tenues. 
Plus bestial que bestes mues 
Sont tot gïu, ce n'est pas doute. 
Avugle sont, ne voient goute, 
Car myracles ne prophecie 
Ne raisons nule c'on leur die 
Leurs cuers ne puet amoloier. 
Ne vuelent croire n'otroier 
Ce meesme qu'a leur iex voient ; 
Ce que prophetizié avoient 
Ne vorrent croire quant le virent. 
Au roi Erode bien le dirent 
Qu'en Bethleem cil naisteroit 
Qui tout le mont govreneroit. 
Ainz qu'il venist, bien l'anoncierent ; 
Quant venus fu, sel renoierent. 
Seur toute rien sont assoté. 
Ne croient pas li radoté 
Que venus soit encor Messies. 
Il atendent les prophecies 
Qui mil ans a sont avenues. 
Le juste ont ja pleü les nues, 
Roisillié ont pieç'a li ciel, 
Li mont degouté lait et miel. 
De Dieu conoistre n'ont pooir : 
Pechiez nes lait goute veoir. 
Petit seurent et petit virent 
Quant il le roy des roys pendirent 
Et par envie et par desroy. 
Unctïon puis n'orent ne roy. 
Le grant signeur ont pieç'a mort 
Qui en morant tua la mort. 
Les prophecies pas n'entendent : 
Messie ont mort que tant atendent ; 
Descendus est et remontés. 
Qui les aroit toz affrontez, 
Ars et bruïs en une flame, 
N'en seroit Diex ne Nostre Dame 
Vengiez a droit si com moy sanble. 
Jez bruïroie toz ensanble 
Plus volentiers ne mengeroye. 
Mout volentiers d'aus vengeroie 
Le doz signeur qui tot cria. 
Noise ne fist ne ne cria 
Li fiuz la virge pure et monde, 
Li doz aignialz qui tot dou monde 
Les grans pechiez et les mesfais 
Quant fu por nos mors et desfais. 
Por nos fu trais et desachiez, 
Batus, escopis, derraciez, 
De fiel, d'aysil empuisonez 
Et d'aubespines coronés. 
Li doz aigniauz, li doz sauveres 
Por nos pendus fu come lerres. 
Por nos souffri assez viltance. 
A la parclose d'une lance 
Le cuer li fendirent par mi. 
Certes vengiez seroit par mi 
Se la puissance en estoit miue. 
De moy n'ont il ne pais ne triue ! 
Trop sont felon de grant pooir. 
As crucefis poons veoir 
Qu'assez li firent de la honte. 
Li recreant, li roy, li conte 
N'en feront plus, c'est tout alé. 
Li cuer leur sont tant avalé 
Pais en ont faite par avoir. 
Grant honte doit li fiex avoir 
Et trop par est de vil matere 
Qui racat prent dou sanc son pere. 
Diex les porroit par grant raison 
Toz apeler de traïson 
Mielz que Judas qui le vendi. 
Ce qu'il en eut luez le rendi 
Et luez gehi qu'il eut pechié, 
Luez eut tel duel de son pechié 
Qu'il se pendi a sez deus mains. 
Cil pechent plus, ne mie mains, 
Car chascun jor vendent le sanc 
Qui degouta de son saint flanc. 
Judas rendi ; cist pas ne rendent. 
Cil s'estrangla, et cist se pendent 
Et estranglent a leur deus poins. 
Poieur de lui sont en toz poins ; 
Plus vont avant, plus sont charcié. 
Chascun jor font de Dieu marchié, 
Que plus vivent, plus le tormentent. 
Crestïen se font, mais il mentent. 
Diex les heit plus gïus ne face. 
Ja ne verront Dieu en la face. 
Maufez a son grant croc de fer 
Por pendre au haut gibet d'enfer 
Les haus homes toz entraïne. 
Chascun jor forgent la chaïne 
Dont lez Judas seront pendu. 
Mar ont le saint sanc Dieu vendu ! 
Dyable a leur cros les en sachent ; 
Ou sac d'enfer toz les ensachent. 
Des chienz pullens, bien le sachiez, 
Mar ont les saches ensachiez. 
Non sachans est qui les ensache. 
Bien vel que chascuns haus hom sache 
Qu'enfers toz les ensachera. 
Ja Diex un fors n'en sachera : 
Tout sont perdu, por voir le sachent, 
Par le malvais avoir qu'ensachent. 
Trop grant avoir sor gïus puisent. 
Par les gyüs le monde espuisent. 
Par leur usure a dolenté 
Mainent gïu crestïenté. 
Par leur usures crestïens 
Metent haut home en fors lïens, 
En fors aniaus et en fors buies. 
Diex, bien est drois toz les destruies 
Et bruïsses dou feu d'enfer. 
Cuers ont d'acier, cuers ont de fer 
Quant il ensi ta povre gent 
Crucefiant vont por argent. 
Diex, en la letre nos ramenbres 
Ce c'on fait a tes povres menbres 
Fait on a toy sanz nule doute ; 
Qui povre fiert toy hurte et boute. 
Povre gent font mourir a glaive. 
Quant te feri Longis dou glaive, 
Ne feri pas si en parfont 
Ne si grant colp comme cist font. 
Maint en ont mort et acoré. 
Diex, bien est drois qu'avec Choré 
Ou feu d'enfer chaient et fondent, 
Car por gïus le mont confondent. 
Doz Diex, haut home peu te doutent. 
Doz Diex, ou cuer souvent te boutent 
Et leur lances et leur espiés ; 
Il te clofichent mains et piés, 
Il t'assaillent, il te desfïent 
Et chascun jor te crucefïent. 
Tuit sont perdu, c'est or dou mains ! 
Les concïences et les mains 
Toutes sanglentes ont dou sanc 
Qui degoute de ton saint flanc, 
Car de ton sanc et de tes plaies 
Pris ont avoir et faites paies. 
Petit t'ainment, il i pert bien. 
Diex, tu les dois com un viel chien 
Ferir dou pié et dire fi. 
Diex, tieng ma foy, je le t'afi : 
Plus que gïus haïr les dois. 
Tu leur cuiras encor les dois 
Si cuisanment, si com je cuit, 
Qu'el feu d'enfer seront tot cuit. 
En grant vilté, doz Diex, te tiennent 
Quant celz governent et soustiennent 
Qui tant heent toy et ta mere. 
De li mainte parole amere 
Li chien puant mout sovent dïent 
Et quant de li, doz Diez, mesdïent, 
Si te couroucent, si te grievent, 
Toutes tes plaies te rescrievent. 
Diex, quel outrage et quel derroy ! 
Diex ! s'un jor ere en liu de roy, 
Por Rains, por Rome ne por Roye 
Laissier un vivre n'en porroie. 
D'aus endurer est grans laidure, 
Mais Sainte Eglyse les endure 
Por la sainte mort ramenbrer 
Dont il nos doit toz tanz menbrer : 
Li crucefis et li Ebriu 
Nos renovelent la mort Dieu. 
Les laies gens n'ont autre escrit ; 
Ce leur mostre, ce leur descrit 
De Jhesu Crist la paissïon. 
Peu en ont de compassïon, 
Ce m'est avis, et conte et roy 
Quant celz qui fisent ce derroy 
Sueffrent entr'iax ne plus que chienz. 
Fi ! fi ! plus püent ne fait fienz. 
Quant antecris, li renoiés, 
Iert ars, bruïs et foudroiés, 
Lors saront bien li recreü 
Que folement aront creü. 
A la fin cil qui viveront, 
Ce dist la letre, sauf seront, 
Mais tuit dampné seront li autre. 
Li mal waignon ! li felon viautre ! 
Mout les haï Hyldefonsus, 
Mout les assaut, mout lor queurt sus 
Et mainne a incovenïent. 
Quanqu'il afferment, li nïent, 
Com soutilz clers tout lor desprueve. 
Amer deüssent, bien leur prueve, 
La mere Dieu seur toute chose : 
C'est la grans fleurs, c'est la grans rose 
Qui issue est de leur orine 
Si com la rose de l'espine. 
Assez les blasme, assez les chose. 
La mere Dieu seur tote chose 
Ama li doz clers doucement, 
Et ele lui si tenrement 
Con vos orés jusqu'a n'a gaires. 
Buer fu ses clers et ses vicaires. 
Mout sert a rice vicairie 
Qui sert a la riche Marie. 
Riche provende ou ciel deservent 
Et riche et povre qui la servent. 
Diex a mout tost celui renté 
Qui sert sa mere a volenté. 
Luez a son pain, luez a sa table 
Qui bien la sert de cuer estable 
Et netement, bien le sachiez. 
A la cort Dieu est luez sachiez, 
Luez est toz sires de la cort. 
A aler a Dieu trueve cort 
Le chemin, la sente et la voie 
Cil qui Nostre Dame i avoie. 
Nostre Dame seit une adrece 
Par ou ses amis i adrece ; 
Au doit leur mostre la monjoie. 
Maintenant, se Diex me doinst joie, 
Trueve Dieu cui ele l'ensaingne, 
Mais nus sanz li n'en seit ensaingne : 
Qui Nostre Dame a Dieu n'avoie 
N'en puet oïr ne vent ne voie. 
Par Nostre Dame de Lonpont, 
Si tres mau pas et si lonc pont 
Et si grant mer a jusqu'a lui 
Peu i voi mais aler nului. 
Et telz i muet qui n'i va pas. 
Tuit doutent lon pont et mau pas. 
Estroite et longe est tant la voie 
Qu'a envis mais nus s'i avoie. 
Lonc pont i a et perilleus, 
Et si a tant warous et leus 
Le pont ne puet passer nule ame 
Se n'a l'aïe Nostre Dame. 
La mers dou mont si rade queurt 
Cui Nostre Dame ne sequeurt 
Tost est cheüs, tost est noiés. 
Frenetiques et faunoiés 
Est qui de cuer ne l'aime et sert, 
Car qui s'aïe ne desert 
Ne puet passer l'estroite voie 
Qui au tres grant Signor avoie 
Que charnel oel ne virent onques. 
Nostre Dame est nostre quanconques : 
Servons la tuit et fol et sage. 
Qui ne la sert d'entier corage 
Ne puet passer ce hideus pont, 
Car li dyables s'i repont, 
Qui a toz celz lieve les planches 
Qui la servent a mains esclanches. 
D'aidier les siens n'est esclenchiere. 
Sa charoigne n'ait nus tant chiere 
Ne la travalt en li servir. 
Qui s'aïe puet deservir 
Ce pont passe seürement. 
Prïer li devons durement 
A nus genolz que nous regart, 
Que nos desfende, que nos gart 
De ces warous et de ces leus 
Et de ce pont tant perilleus. 
Cil leu desvé, cil leu waroul, 
Ce sont dyable qui saoul 
Ne püent estre de nos mordre. 
Qui ne les fuit mors est par mordre. 
Cil pons, cele mers, c'est cis mondes. 
Nus n'est si justes ne si mondes 
Qui ne perisse a ce passage 
Se Nostre Dame outre nel nage. 
La mere Dieu sanz mespasser 
Toz ses amis fait trespasser 
Ceste grant mer et ce grant pont 
Et por les warous les repont. 
Dedenz le saim saint Abraham 
Touz ses amis de tout aham 
Jete la dame des archangeles. 
Le pain dont Diex rapaist ses angeles, 
Le pain dou ciel, le pain de vie 
Done a toz celz, n'en doutez mie, 
Qui bien la servent de bon cuer. 
Qui tel provende jete puer 
Bien a les ielz dou cuer bendés. 
Cil qui bien l'aimme aprovendez 
Est maintenant el ciel lasus. 
Tant la loa Hyldefonsus, 
Tant l'ama et tant la servi 
Provende el ciel en deservi. 
Que plus veschi et plus l'ama ; 
Que plus veschi, plus s'enflamma 
A li servir devotement, 
Et ele, ainz son definement, 
Erres d'avoir le pain de vie, 
Li demoustra sa douce amie 
Leochade, la fresche rose 
Qu'il desirroit sour toute chose. 
Aprés por bone bouche faire 
La mere Dieu la debonaire 
Aparoir se daigna a lui. 
Li livres dit ou je le lui 
Que quinzainne ne tarja mie, 
Quant veüe eut sa douce amie, 
Quant il revit sa douce dame, 
La grant esmeraude, la gemme 
Qui tant est pure, nete et fine 
Qu'ele esclaircist et enlumine 
Le ciel, la terre et tot le monde. 
Li soutilz clers la virge monde 
Par ama tant de tot son cuer 
Toutes ententes jeta puer 
Por li loer, por li servir 
Et por s'amor mielz deservir. 
De sa sainte virginité 
Un livre fist si biau dité 
Si biau diter ne le peüst 
Se grant amor a li n'eüst. 
Sachiez tres bien seürement, 
Nus ne loe si durement 
Comme cil fait qui amors point. 
Ce loe un peu c'on n'aimme point. 
Ententilment qui list son livre 
Entendre puet tot a delivre 
Qu'il l'ama tant que plus ne peut. 
De ce livre tel gre li seut 
La douce dame glorïeuse, 
La douce virge, la piteuse, 
Que devant lui une nuit vint. 
Entre ses bras le livre tint. 
Mout doucement l'en mercia 
Et vers lui mout s'umelia. 
Aprez la sainte avisïon 
Par plus ardant devocïon, 
De milleur cuer et plus affait 
La reservi qu'ainc n'avoit fait 
Et fist servir a maintes gens. 
Ses services tant li fu gens 
Et tant l'ama et tant li plut 
Qu'a lui derechief s'aparut. 
En la chaiere de s'eglyse 
La vit comme roÿne assise, 
Et fu tant bele, c'est la some, 
Nel saroit dire lange d'ome. 
En sousriant a bele chiere, 
Une aube li donoit mout chiere, 
Plus blanche assez, ce li ert vis, 
N'est nois negie ou fleurs de lis. 
« Biaus tres doz chiers amis, fait ele, 
Ceste aube ci, qui tant est bele, 
De paradis t'ai aportee. 
Garde que soit si bien gardee 
Que nus fors toy ne la reveste 
Tant soit haus jors ne haute feste, 
Biaus doz amis. Mais je te di 
Qu'a ma messe le samedi 
En l'onour de moi la revestes 
Et mes vegiles et mes festes, 
Et se tenras de moi tel fié 
Qu'en la chaiere ou je me sié 
Te serras tant con toy serra, 
Mais nus fors toi ja n'i serra : 
Maus l'en venra s'il s'i assiet. 
Et sachiez bien qu'il ne me siet 
Que l'aube veste se tu non, 
Qui tant aimmes moi et mon non. 
Il n'i a piece ne cousture ; 
Si l'ai taillie a ta mesure 
Que n'est trop grans ne trop petite. 
Por ce que tes cuers se delite 
En mon service nuit et jor, 
La te doig je par fine amor. » 
Quant l'archevesques s'esveilla, 
Mout durement s'esmervilla. 
Luez sailli sus que creva l'aube, 
El moustier vint et trova l'aube 
Qui venue iert de paradis. 
Tant con veschi, les samedis 
S'en revesti mout saintement 
Au service et au sacrament 
De la sainte virge sacree. 
Se li sainz hom l'eut honoree, 
Plus l'onora aprés assez. 
De li servir ne fu lassez 
Jusqu'a son saint definement, 
Et il fina si finement 
Qu'en pardys en ala l'ame 
Par la prïere Nostre Dame. 
Aprez lui vint Syagrïus, 
Qui mout fu fiers et qui mout plus 
Cuida valoir de son ancestre 
Et dist qu'ausi estoit il prestre 
Et archevesques com estoit 
Cil qui cele aube revestoit. 
Faus fu quant fist si grant offense 
Qu'il la vesti seur la desfense 
Que faite avoit la mere au roi 
Qui heit orguel et tot desroi. 
En la chaiere volt seoir, 
Mais il n'en peut avoir pooir ; 
Ainçois morut de mort soubite, 
Dont Diex nos gart par la merite 
Et par les preces de sa mere. 
Qui ne la crient il le compere. 
Syagrïus peu la douta, 
Car tant d'orgiuel en lui bouta 
Li dyables et embati 
Qu'il le tua et abati. 
Ne resambla pas son ancestre, 
Qui fu bons prelas et bons prestre. 
Bons prelas fu Hyldephonsus. 
Ses cuers toz tanz estoit lassus, 
Ne mie es choses transitoires. 
Assez fist livres et hystoires : 
Vies de sainz, vies de saintes 
Fist li preudom et dita maintes. 
Tant ama Dieu nes en josnece 
Qu'il jeta puer toute richece. 
Mout estoit grans ses patremoignes ; 
Dieu le dona, puis devint moignes. 
Abbes fu ainz, evesques puis. 
Yssidorus, li parfons puis, 
La grans fontainne de clergie, 
Ses maistres fu, ce dist sa vie. 
Bien i parut que bon maistre ot. 
Qui bien sa vie entent et ot 
Entendre puet bien et savoir 
Qu'eut grant bonté et grant savoir. 
De tex prelas n'est il or gaires, 
Car mireours et essamplaires 
Fu de toz biens tant con veschié. 
N'achata pas s'arceveschié 
Ne ses provendes ne vendi. 
Por Dieu dona tot et tendi 
Quanqu'a donner eut li preudom. 
Ne donnent mais gaires preu dom 
Nostre prelat, bien le sachiez, 
Se dans Deniers n'i est sachiez. 
Petit donnent mais en nul leu 
Qu'asés n'i ait dou poil dou leu. 
Voir vos dirai des prelas d'ore. 
Qui les mains leur argente et dore 
Provendes a doubles et trebles. 
Qui puet doner mout seit de vrebles, 
Bons chantres est, bons orgenistres, 
Bons avocas et bons legistres 
Et toute seit devine page. 
Avoirs fait bien d'un petit page, 
D'une frocine, d'un rabot 
Qui n'est pas graindres d'un cabot 
Un grant seigneur, un grant doien. 
Qui ne m'en croit ses iez croie en. 
Avoirs fait bien, par saint Fiacre, 
Tresorier ou archediacre 
D'un crapoudel, d'un limeçon 
Qui ne seit lire une leçon, 
Et chanteeur de haute eglyse 
Tel qui n'a pas sa game aprise. 
Tex ne seit mie encore A, B 
Qu'avoirs fera encore abbé. 
Avoirs fait bien tel provost faire 
Et tel prïeuz qui ainz refaire 
Fait son graïl que son graël. 
Avoirs ne vos en fera el. 
Qui a argent, qui a avoir 
Quanqu'il covoite en puet avoir. 
Covoitiez est partot argenz : 
Et loinz et pres partot art genz. 
Plus done argenz, plus done avoirs 
Que bones meurs ne grans savoirs. 
Avoirs fait mais les grans persones ; 
Es grans chaieres, es haus trones 
Les riches boute et intronixe. 
Avoir les riches auctorise 
Et fait monter en cesolfa. 
Tex solfïer ne set sol, fa 
Cui fait monter seur delasol. 
Tex ne conoist le la dou sol, 
Tex ne conoist le fa dou mi, 
Tex ne set pas aré, bemi 
Cui avoirs fait, se Diex me saut, 
Chanter si bien, si bel, si haut 
Deus fois ou trois monte sa game 
Et chante outre nomini dame. 
Avoirs seit plus par cuer qu'en livre. 
Si net pis a et si delivre, 
Si clere vois et si tres sainne 
Qu'il chante cler comme serainne. 
Li riches chante richement 
Et li povres si povrement 
C'on ne puet nes oïr sa vois. 
Povre fontainne a povre dois. 
Li las cui povrece encor bat 
De vois resamble le corbat. 
Ne puet chanter qu'il ne descort, 
Car tuit si chant sont de descort. 
Cler son ne puet rendre sa corde 
Puis que richece s'en descorde. 
Povre home sont tuit nescïent ; 
Toz tanz leur vois vient a nïent. 
La vois au riche toz tanz monte ; 
Si montans est qu'ele seurmonte 
Et trespasse toute musique. 
Li povres a le piz mu si que 
Veoir ne puis en nul endrolt 
Comment il puist chanter a droit. 
Tant a la vois pesant et male 
Quant monter cuide qu'il avale. 
De haut monter assez se painne, 
Mais n'i seit metre si grant painne 
Qu'il mont nes desqu'en cefaüs ; 
Toz tanz revient en gamaüs. 
Ne puet monter nes en aré 
Et s'il fait tant qu'il monte ou ré, 
Plus de trente anz puet estre la 
Ançois qu'il mont ou sol n'ou la. 
N'est nus prelas, se chanter l'ot, 
Qui ja sa vois ne son chant lot ; 
Sa voiz lor est tornee et aigre. 
Se rienz li donent, c'est dou maigre. 
Prelat sont mais tot esburré ; 
Leur don ne sont cras n'emburré. 
Ne trueve en auz saïn ne burre 
Qui d'avoir n'a charcié un curre. 
Des povres clers prelat n'ont cure. 
D'ames a celz donent la cure 
Qui ne sevent encor qu'est ame. 
Ainsi prelat, par Nostre Dame, 
En enfer les ames avalent. 
Cil qui plus sevent et plus valent 
D'ames curer ne s'entremetent, 
Car li prelat arrier les metent 
Et trait avant sont et sachié 
Cil qui l'avoir ont ensachié. 
Prelas voi mais toz bestornez. 
Vers l'avoir ont les bes tornez ; 
Par ce le siecle tout bestornent 
Que vers l'avoir toz les bez tornent. 
Partot sont mais tot bestorné. 
Puis qu'ai vers aus mon bec torné, 
Si durement les cuit bechier 
Qu'il n'aront gaires mon bec chier. 
Por ce qu'il nos vont debechant, 
Se d'aus nïent en mon bec chant, 
Ce sera certes par be dur, 
Car vers aus regart et be dur. 
Ne voi evesque n'abé mol 
Chanter n'en doit nus par B mol. 
A premetre ont les langes moles, 
A doner plus dures que moles. 
As povres clers peu s'amoloient, 
Mais les riches cler et mol oient. 
Nostre prelat aimment mielz « tien » 
Que clergie ne biau maintien. 
Tant par ont povres conscïences 
Des bones meurs et des scïences 
Font les ultimes questïons. 
S'appelés as electïons 
Fust li doz rois de paradis 
Ainsi com il estoit jadis, 
Encor fust il, n'en doutés pas, 
Des Martins et des Nicholas, 
Des confessors et des sainz homes. 
Mais refuser sovent veomes 
Le bon por le bareteür. 
C'est par Symon l'enchanteeur, 
Qui toz les deçoit et enchante, 
Et par ce nus nul bien n'en chante ; 
Car, puis que Diex n'est a l'eslire, 
Nus n'en puet bien chanter ne lire ; 
Diex i est mais boutez arriere. 
Ses met a force en la chaiere 
Li fors symonïaus Symons, 
Et, puis que Diex n'i est semons 
Et il n'ordene leur affaire, 
Saintir ne püent ne bien faire. 
Quant symonie les ordene, 
Lor vie est orde com orde ane 
Ne ja l'oneurs n'iert ordenee 
Puis que la croce est orde nee. 
Vielz est lor vie, orde et reborse, 
Car nes a Dieu copent sa borse. 
Il sunt larron, et se lor pruis 
Par l'Evangile, ou je le truis : 
Ce nos dist Diex en l'Evangile 
Que lerres est et plains de gille 
Et d'outrage li fait merveilles 
Qui par l'uis n'entre a ses oëlles. 
Fait mout grant tort a li hom Dé 
Quant il i entre alïunde. 
Paistres n'est pas, mais mercennaires, 
Car des ames ne li est gaires 
Ne ja n'amendera le lieu, 
Ainz s'en fuit luez qu'il voit le leu. 
En nule oneur bien ne fait puis 
Nus qui i entre fors par l'uis. 
Diex est li huis. Se li fait honte 
Qui par ailleurs i entre et monte. 
Mais symonie a mais tel force 
Dieu ses honeurs tolt et esforce. 
S'on nome gent de bone vie, 
Luez apele a Rome et envie 
Symons, li fors symonïaus ; 
Se quasse par symonie aus. 
Symonie, c'en est la some, 
Mainte honeur tolt a maint preudome, 
Car, luez qu'a cort vient symonie 
Et ele trait sa chifonie, 
Si bel werbloie, si bel chante 
Nes l'apostoile tot enchante, 
Car ele chante par B mol 
Si doucement que soupple et mol 
Deviennent lués tot li plus dur. 
Mais li las chante par B dur 
Qui n'a que doner ne que tendre ; 
Nus chardonalz nel puet entendre. 
Ne chante pas, ançois recane ; 
Se li torne chascuns la chane. 
En chardonal douceur n'a point, 
Car chardonax com chardonz point. 
Volentiers voir vers chardon n'ail ; 
Non fas je voir vers chardonail. 
Cil qui ne done as chardonalz 
Poignant trueve com chardon auz. 
Li chardonal tost eschardonent 
Les eschars qui don eschars donent. 
Maint preudome ont eschardoné. 
Chardonal sont en chardon ne ; 
Por ce poignent comme chardon 
Touz celz qui donent eschars don. 
Qui tel chardon vielt enpoignier, 
S'il li empli bien le poign ier, 
Hui li remplisse les deus poins ! 
Des chardonalz n'est mie poins 
Qui sovent done grans poignies. 
Li chardonal sont les coignies 
Dont affrontee est Sainte Eglise. 
Tant par sont plain de covoitise 
Et de tout penre si tres aigre 
Que le cras vuelent et le maigre 
Et les croustes et la mïete. 
Bien i parut a Damïete : 
Li chardonaus, li roges diex, 
La nos toli, ce fu grans dielz. 
Trop covoiteuz sont li Romain. 
Qui lor emplist sovent la main 
Quanqu'il vielt fait, bien le sachiez. 
Les l'apostoile est luez sachiez 
Cil qui plus done et qui plus sache. 
Tot englot Rome et tot ensache. 
Rome nos ret toutes les mains, 
Rome ret tot et plus et mains. 
Rome est si plainne de menjue 
Que toz ses menbres demenjue. 
Tout le mont masche Rome et runge. 
N'est merveille se sovent plunge 
Sainte Eglyse tout environ, 
Car en Rome a povre aviron. 
Cil l'enginent, cil la fannoient, 
Cil la plungent et cil la noient, 
Cil la guillent, cil la deçoivent 
Qui govrener a droit la doivent. 
L'apostoiles, li chardonal 
Et li prelat li govrenal 
De Sainte Eglyse doivent estre, 
Mais covoitise en son chevestre 
Si les enchevestre et enlace 
Que ce que por Dieu et par grace 
Doivent doner donent a çauz 
Qui govrener ne sevent aus 
Ne Sainte Eglise ne nului. 
Certes prelat ne voi nul hui 
Qui les preudomes edefit. 
Le patremoigne au crucefit 
Vendent mais tuit, c'est trop grans dielz ! 
Ha ! con je cuit, biaus sire Diex, 
Que durement encor leur vendes ! 
A celz donent doubles provendes 
Qui ne sevent leur nes mochier ; 
Ce leur dois tu vendre mout chier. 
Vilainnement tes biens departent. 
Les rosiers copent et essartent 
Et les chardons vont aluçant. 
Par ce chiet et va trebuchant 
Sainte Eglise. C'est grans damages ! 
Je voi les preus, je voi les sages 
Qui volentiers deserviroient 
Les provendes s'il les avoient 
Et se n'en puent nule avoir, 
Ainz les ont cil par leur avoir 
Qui n'aimment Dieu, prisent ne servent 
Ne leur provendes ne deservent. 
Qui provende a sanz deservir, 
Il ne puet Dieu plus aservir. 
Qui sa provende ne desert 
Diex est a lui et se le sert : 
Diex est ses clers et ses vicaires. 
Se Diex m'aït, n'en voi mais gaires 
Qui les deservent bien a droit. 
Il sont plus joint, il sont plus droit, 
Plus acesmé, plus alignié 
Et plus poli et plus pignié 
Que rabardel et damoiseles. 
Grans destriers a dorees seles 
Chevalchent mais li damoisel 
Et font mais tuit queue d'oisel. 
Et josne et viel tuit font par ban 
La paelete et le beuban. 
Tant par sont mais de fier affaire 
Leurs corones ne daignent faire. 
Ne sont pas plain de grant savoir 
Quant il honte ont d'onneur avoir : 
Par les corones sont il franc. 
Telz est issus et nez de fanc 
Qui tant est fiers, bien le puis dire, 
Qu'il ne daigne chanter ne lire. 
Je conois tel qui a tel cuer 
Plus chante au bos ne fait en cuer. 
Je conois tel qui pas n'entone 
Tant el mostier com lez la tone. 
De Dieu servir tuit se recroient. 
Si sont cointe qu'il ne se croient. 
En lor eme, par saint Valier, 
Sont plus que noviau chevalier : 
Il sont mais tuit et duc et conte. 
Il ont grant desdaing et grant honte 
Quant qui que soit clers les apele. 
N'entrent en mostier n'en chapele 
Por orison ne por prïere, 
Ainz vont en boz et en riviere 
Et comportent deseur leur moffles 
Leurs cüetes et leurs escoffles. 
Telz est toz vielz et touz possis 
Qui a cinc provendes ou sis 
Et se n'en sert Dieu ne sa mere. 
Biaus sire Diex, glorïeus pere, 
Con font hui de ton patremoigne 
Cil riche clerc, cil haut chanoigne 
Grans degras et grans godemines. 
Leurs dras demainjuent les mines, 
Et tu en crois muers tot de froit. 
N'est nus li cuers ne li refroit, 
Se trop n'est fel, cuivers et frois, 
Se bien se prent garde en la crois 
Con tu iez nus, pailes et frois. 
Il ont del tien les palefrois 
Et les coupes d'or et d'argent, 
Et tu avec la povre gent 
Del pain demandes a leur portes. 
Tu meïsmes a aus te portes, 
Mais ne te vuelent recevoir. 
Doz Diex, par ce puez parcevoir 
Qu'en aus petit a de pitié. 
Sovent te voient alitié 
Et mis en buies et en fers, 
Sovent voient qu'iez tant enfers 
Que ti biau menbre tuit te duelent 
Et pitié nule avoir n'en vuelent. 
Dieus, toz tes biens ont enfremez 
Le ble gardent tant qu'est germés 
Por atendre la chiere vente, 
Et tu, quant pluet, gresille et vente, 
A leur portes morant de faim 
Cries : « Por Dieu ! dou pain ! dou pain ! » 
Mar te font voir la sorde oreille. 
Qui bien escoute et bien oreille 
Ce que tu dis en l'Evangille 
Entendre puet bien, par saint Gile, 
Que grant venjance d'aus penras 
Quant tu ten jugement tenras. 
Mout a dur cuer qui a sa porte 
Ot Dieu crïer quant ne li porte 
Chose de quoi li sache gre. 
S'ame asiet cil en haut degré 
Qui vest les povres, paist et chauce, 
Mais li dyables plus enchauce, 
Hui est li jors, les archevesques 
Et les abbés et les evesques 
Et le clergiet que l'autre gent. 
Il ont tot l'or et tout l'argent, 
Et Diex n'en puet maaille avoir ; 
Ainz departent tot lor avoir 
A leur parens, a leur amis. 
Bien ont le crucefis fors mis 
Et jeté de son patremoigne. 
Leur neveu sont ançois chanoigne 
Qu'aient apris leur abc. 
Ainz qu'il sachent dire « A, B, C, » 
Ont les provendes deus et deus. 
A Dieu se doivent plaindre d'eus 
Li povre clerc qui ont leur cure 
Usee et mise en escriture. 
Ne püent cil nul bien avoir 
Qui le sens ont et le savoir 
Cerchié et quis toute lor vie. 
Par ce dechiet auques clergie. 
Nus clers d'apenre n'est mais chaus, 
Car li prelat tout a enchaus 
Vendent les biens que departir 
Doivent a celz qui sont martir. 
Vrai martir sont vrai escolier. 
Qui sovent disne en leur solier 
A leur vie puet bien savoir 
Que chier achatent leur savoir. 
Ainz c'une anee aient fornie, 
Les prent messaise en mainbornie, 
Qui lors mengiers mout lor refroide ; 
Tele eure ont il assez char froide 
Qu'il n'ont ne poivre ne mostarde. 
Espoir biens lor vient, mais mout tarde. 
Povrement vivent escolier 
Et s'ont plus painne que colier. 
Messaises ont a grans brachies ; 
Par ç'ont les faces esfacies ; 
Bien dit lor vis, bien dit lor face 
Petit truevent qui bien lor face. 
Trop sont prelat vilain et rude 
A celz qui viennent de l'estude. 
S'uns de celz vient qui estudïent, 
« Ne te conois. Qui es tu ? » dïent. 
Craissins qui dort sor les roissoles, 
Qui borse a dure et giffes moles 
A plus tost bien por son avoir 
Que li las n'ait por son savoir 
Qui au craisset toute nuit veille. 
Por c'est il foz qui s'esmerveille 
Se decheant vont les escoles. 
Por querre le mole as roissoles 
I vont pluiseur, si com moi sanble, 
Car li prelat trestuit ensanble 
Bien ont juré rienz ne donront 
S'a celz non qui l'avoir ponront. 
Petit donnent, n'en doutez mie, 
N'i ait aucune coërie. 
Peu voi prelat qui a droit doigne. 
Par ce vont clerc tout a Boloingne. 
La deviennent fort bouleeur, 
Fort avocat, fort plaideeur. 
Lors qu'en boche ont decré et loi, 
Tout le mont mainnent a besloi. 
Mout i aroit bele scïence 
Qui saveroit sa conscïence, 
Mais covoiteuz sont si luez droit 
Que tort soustienent contre droit. 
Au juste font sovent injure, 
Honte et anui por le parjure. 
Se li maires et li juré 
Seur sainz l'avoient tout juré, 
Se vos di je qu'il se parjurent 
Des sairemens qu'il font et jurent. 
Nostre prelat, por aus aidier, 
Por espraindre et por essaidier 
Des povres gens les grans amendes, 
Plus tost donent les grans provendes 
As avocas, as plaideeurs 
Qu'as bons devins preecheeurs. 
Ce fait clergie remanoir, 
Por ce a Boloingne vont manoir. 
Boloingne aprent boule a boler 
Et tot tribol a tribouler. 
Ainsi croist mais baras et boule, 
Ainsi Bouloingne Paris boule, 
Ainsi Paris pert mout de craisse 
Et Boloingne la crasse encraisse, 
Ainsi Paris mout amenuise, 
Ainsi le lus vaint la menuise. 
Ce fait Paris amenuisier 
Que li prelat le menuisier 
Traient avant por leur avoir 
Et cil ne püent rien avoir 
Qui a Paris ont tant musé 
Que tot leur tanz i ont usé. 
Toz leurs biens vendent a detail. 
Nus n'a mais rien s'il n'a metail. 
Nus ne puet mais nul bien avoir 
Fors par paraige ou par avoir 
Ou par mout grant ypocrisie. 
Mais Diex heit mout si faite vie. 
Maus brasiers et male flame arde 
Et pappelart et pappelarde ! 
Amer ne les puis a nul fuer, 
Car leur barat sai tot par cuer. 
Poindre un petit les me convient 
Endementiers qu'il m'en sovient. 
Ce me tue, ce me confont 
Que tout sont faus et bon se font. 
En aus a trop barat et gille. 
Ce me tesmoingne l'Evangille 
Que leur loier ont receü. 
Seur toutes gens sont deceü. 
Por la loenge de cest mont 
Et por monter un peu amont, 
Sueffrent assez travail et painne. 
Le vin laissent por la fontainne 
Et la char por les pois baiens. 
Teus est pires que nus paiens 
Qui par sa grant ypocrisie 
Mostre qu'il est de milleur vie 
Ne fu ma dame sainte Tiecle. 
Par ce deçoivent tot le siecle. 
Trop a de gille en leur afaire. 
Si symple chiere sevent faire 
Tuit samblent estre esperitel. 
Je sai, par Saint Esperit, tel 
Qui tant est symples et seris 
Ce sanble estre sainz Anseris, 
Et se ne cuit jusqu'en Galice 
Home en cui ait plus de malice. 
Partot en a assez de tex : 
Les samblans ont esperiteus, 
Faces maigres et amorties, 
Mais dedens sont tout plain d'orties. 
Vielz est lor vie, orde et mesele. 
De huppe nos font torterele 
Et de corbat colon crosier ; 
D'aubespine nos font rosier, 
D'orties grïesches fenoil. 
Pres va contre aus ne m'agenoil 
Quant pres de moi les voi venir. 
Trop sevent bien aus contenir, 
Contrefaire la Madelainne. 
Plus a en aus borre que lainne 
Venin et fiel que miel ne çucre. 
Adez quierent il ou sepuchre 
Nostre Seigneur, ce m'est avis. 
Enbronchiez ont toz tanz les vis 
Et par samblant mout se despisent. 
Por aus acroistre s'apetisent, 
Por aus acroistre s'amenuisent. 
Por ce les has, por ce me nuisent. 
Li pappelart le monde assotent. 
Devant amblent, derriere trotent ; 
Noir sont derriere et devant bai. 
Tex est sovent de Regibai 
Qui blasme mout les regibans. 
Tex blasme et juge les ribans 
Qui assez plus fiert et regibe 
Que cil qui joe assez et ribe. 
Telz fait le symple et le marmite, 
Telz fait devant samblant d'ermite 
Qui regibe et fiert par derriere. 
D'aus se doit on bien traire arriere, 
Car Diex meïsmes s'en destorne ; 
Nes puet veoir, le doz leur torne. 
Bien font a Dieu barbe de fuerre. 
Diex, trai t'espee de ton fuerre, 
Ses porfent toz jusqu'es entrailles : 
Lors si verrons les repostailles 
Qu'il ont el cuer et es corees. 
Seur toute riens has leur porrees. 
Diex meïsmes les heit mout voir. 
Plus volentiers les font movoir 
A Perrotin qu'a Peronele ; 
Boutee est fors por Perron ele. 
Vilain mestier et ort aprenent : 
Quant il li laissent et lui prenent, 
Il font assez de puanz oevres. 
Terre, terre, por quoi n'aoevres ? 
Si les tranglot de toutes pars ! 
Il metent hic en toutes pars. 
La gramaire hic a hic acopple, 
Mais nature maldist la copple. 
La mort perpetuel engenre 
Cil qui aimme masculin genre 
Plus que le feminin ne face, 
Et Diex de son livre l'esface. 
Nature rit, si com moi samble, 
Quant hic et hec joinnent ensanble, 
Mais hic et hic chose est perdue ; 
Nature en est tant esperdue 
Ses poins debat et tuert ses mains, 
Et Dieu n'en poise mie mains. 
Et hic et hec, s'a droit declin, 
Preudome met tost a declin. 
Preudom doit estre si tres fors 
Chastes se tiegne par esfors. 
Preudom qui vielt Dieu aconsivre 
Chasteé doit toz tanz ensivre. 
Dieu ne sa mere n'aconsiut 
Cil qui luxure aimme et ensiut 
Et s'il avient qu'il le conviengne, 
Fuie s'en cil et cele viengne : 
Nature ensi l'a terminé. 
Cil qui ne sont enerminé 
De chasteé, de nete vie, 
Sachent por voir, n'en doutent mie, 
Mil putois vaut une erminete : 
Putois put toz, ermine est nete. 
Noiez soit cil en l'ieve d'Oise 
Qui por chevesne lait vendoise. 
La letre dit ou je le lui 
Cil qui celi lait por celui 
A Dieu fait honte et a nature 
Et lui corront et desnature. 
Li bons clers dit qui en parole 
Que nes li airs de la parole 
Est et puanz et corrumpus. 
A chevaus soit li cors rumpus 
Par cui nature est corrumpue. 
Drois est qu'au siecle et a Dieu pue. 
Bien doit estre de puant fame 
Nez hom qui devient puant fame, 
Et bien doit estre li actis 
Honteus quant il devient passis. 
Nes li parlers est trop vilains, 
Mais au parler en loise au mains 
Por ce que pas ne plaise a faire 
Et por haïr si ort affaire. 
Toz li mons doit telz gens confondre. 
Avec Sodome puissent fondre ! 
Telz gens se vont plus reponant 
Que gelines qui vont ponant. 
Diex, qui tot voit et qui tot set, 
Dit qui mal fait jor fuit et heit. 
Gens de mal faire costumiere 
Touz tanz clarté het et lumiere. 
Pappelart sovent se reponent. 
Dyable keuvent quanqu'il ponent : 
Antecris naistra de leur wez. 
Soushaidons tuit honte a leur wez ! 
Par leur samblans au siecle s'anblent, 
Par leur samblans saint home sanblent : 
Assez i a samblant sanz fait. 
Si bon se font et si parfait 
Que ne se vuelent nes embatre 
En liu ou voient gens esbatre. 
Quant d'un preudome oent mesdire, 
Grant sanblant font c'ont un mes d'ire. 
Plus traïteur sont que Caïm, 
Car leurs cuers noe en cler saÿm. 
Quant des preudomes mesdire oent, 
Leurs oreilles de leurs mains cloent, 
Mais les oreilles dou cuer oevrent. 
Ainsi lor grant malice coevrent. 
Quant cui que soit oent detraire, 
Grant bien en dïent par contraire 
Por aguisier les mesdisanz. 
Augustinz dit, li bien disanz, 
Mielz vaut blasmer apertement 
Que loer dolereusement. 
Mout sont plain de detractïon, 
Mais par leur simulatïon 
Moustrent que mesdisant lor grievent. 
Luez droit s'en vont, luez droit se lievent 
Qu'oient joer, border ne rire ; 
Quant de nului oient mesdire, 
Le dolant font et l'esbahi. 
Ahi ! ahi ! ahi ! ahi ! 
El a en tine que farinne. 
Il nos font chiere colombine, 
Mais tout el pensent qu'il ne dïent. 
Par devant nos nos magnefïent 
Et oignent toz par bele chiere, 
Mais plus poignant sont par derriere 
Que ne sont wespes et malot. 
Assez venin, assez mal ot 
Qui est entr'aus maintes foïes. 
Quant les langes ont desploïes, 
Il les ont mout envenimees 
Et meseles et seursemees. 
Mout les ont aspres et poingnans, 
Mais par devant les ont oingnans. 
Si comme cil qui par leur gille 
De culuevre nos font anguille, 
Aignel de warol et de leu, 
Mainte gent gillent en maint leu. 
Pappelart gillent mout de gent 
Par ce que daubé sont d'argent. 
J'en voi sovent de si daubés 
Qu'enfanz resamblent desaubez 
Et au samblant et a la chiere. 
Leur monoie n'est mie chiere, 
Car qui l'esprueve et va selonc 
Desoz l'argent trueve le plonc. 
Un petit sont seurargenté, 
Mais qui garde soz l'argent, e ! 
Com il trueve povre despoise ! 
Voir, mout m'anuie et mout me poise 
Quant en tant lius queurt leur monoie. 
Qui pappelart sovent manoie 
Et soutilment l'essaie et prueve 
Faus et ploiant partot le trueve. 
Si me consaut Sainz Esperites 
Il en est tant des ypocrites, 
Des pappelars et des truans 
Que toz li mons en est puans. 
Devant la gent sont symple et coi, 
Mais quant il sont en leur recoi, 
Assez font pis que cil ne face 
Qui mostre au siecle riant face. 
Tex fait sovent grant astinence 
Qui poieur a la conscïence 
Et plus l'a wide, vainne et fause 
Que tex menjue bone sausse 
Et bone char a grans bugnons. 
Se soutieument les esclugnons, 
Mout troverons en leur affaire 
D'angeles de quoi Diex n'a que faire. 
Diex aimme mout la plainne voie, 
Diex vielt chascuns ses oevres voie, 
Diex aimme mout communité, 
Diex aimme pais et charité, 
Diex welt bon cuer et bon corage 
Et bone chiere et bon visage. 
En Dieu n'a point de renardie 
N'ainc Diex n'ama pappelardie. 
Tex fait devant le pappelart 
Qui par derriere pappe lart. 
Honie soit pappelardie ! 
Ja por rienz que pappelars die 
Ne m'i appapelardirai, 
Mais fi des pappelars dirai ! 
Des preudomes ne di pas fi, 
Ançois les lo et magnefi 
S'il se maintienent symplement. 
Verités est qu'isnelement 
Qu'aucuns preudom biau se contient 
Por pappelart chascuns le tient ; 
Mais ce n'est pas pappelardie, 
Car il n'a point de renardie 
En preudome n'en preudefame. 
Il m'est avis, par Nostre Dame, 
Que grant honte fait a preudome 
Qui pappelart l'apele et nome. 
Preudom par a si gentil cuer 
Qu'il ne daigneroit a nul fuer 
Estre begins ne pappelars, 
Ypocrites ne dïeunars. 
Ne se fait pas preudom parfais 
Par contenance, mais par fais. 
Mais li begins, li pappelars, 
Qui plus seit gille que Renars, 
Vielt c'on le tiegne por parfait 
Par contenance, non par fait. 
Preudom, de ce ne dotez rienz, 
Ne mostre encor pas toz ses biens 
Ne toutes ses bones vertus. 
Preudom ne prise deus festus, 
Ce saichiez bien, queque nus die, 
Vainne gloire n'ipocrisie. 
De preudome est en toz endrois 
Bons li envers et li endrois, 
Mais dou begin faus et pervers 
Est li endrois et li envers. 
Preudome ne sont pas tot cil 
Qui baissent l'uel et le sorcil. 
Sachiez por voir que preudom nus 
Ne set faire le quatinus, 
Le begin ne le pappelart, 
Car il ne set noient de l'art 
Ne riens n'en daigneroit savoir, 
Car riens ne prise tel savoir. 
Preudom ne seit, se Diex me voie, 
Fors que plainne oevre et plainne voie. 
Je voi, se Diex me doinst honeur, 
Que cil las, cil fratre meneur 
Qui par ces voies vont tranblant, 
Font bele chiere et bel samblant 
Et belement as gens parolent, 
Mais cil begin d'ire m'afolent. 
Cil pappelart, cil ypocrite 
Une chiere font si afflite 
Que par samblant se font plus juste 
Ne fu la none sainte Juste 
Ne sainte Rotrus de Nivele. 
Qui pappelart a droit nivele 
Tost l'a trové, par sainte Fare, 
Bareteeur et ware ware. 
Tex est guillerres et truillieres, 
Fors tribouleres, fors lechierres 
Qui bien resamble a ses paroles 
Saint Nicholas de Wederoles, 
Saint Pacosme ou saint Gibuïn ; 
Mais tex fait mout le babuïn, 
Le pappelart et l'ypocrite 
Qui dou bon vin de Pierrefrite 
Boit plus grans trais et churelure 
Que tex fait grant chiere et grant hure. 
Si me consaut li bers sainz Joces, 
Pappelart welent adez noces, 
Comestïons et pappastines, 
Vin a buiries et a tines, 
Et puis aprés si font tel chiere 
Con se gisoit leur taie em biere. 
Maint en conois ou n'a nul bien 
Fors c'un petit de biau contien. 
Li biaus contiens mout me pleüst 
S'ypocrisie n'i geüst, 
Mais li pluiseur, c'en est la voire, 
Font quanqu'il font par vainne gloire, 
Por estre avant sachié et trait. 
L'Evangile bien nos retrait 
Qu'avoir welent les gens soutainnes 
Les premiers sieges es grans chainnes. 
Avoir welent les gens chaitives 
Es grans mengiers, es grans convives 
Les grans chaieres, les grans tables, 
Les grans viandes delitables, 
Les grans salmons et les grans lus, 
Les grans enclins, les grans salus 
Par les marchiez et par les voies. 
Ne beent pas as joians joies 
De la gloire celestïenne, 
Mais a la gloire terrïenne. 
Pieç'a que Diex en l'Euvangile 
Bien nos aprist toute leur gille. 
Des qu'il parla d'ypocrisie, 
Seut il bien que pappelardie, 
Qui tot le mont conchïeroit, 
D'ypocrisie naisteroit. 
Pappelart samblent par defors 
Estre doré, mais n'est pas ors, 
Ainz est toz plons quanqu'a dedens. 
Mais preudom plus qu'ors ne qu'argens 
Est vrais et purs et enterins 
Et nes plus que nus mazerins : 
Bons est defors, miudres dedens. 
Por ce ment cil aval ses dens 
Qui preudefame ne preudome 
Ne pappelart ne begin nome. 
Pappelardie est une trueve 
Et une gille toute nueve 
Que trovee ont cil guilleeur 
Et cil soutil bareteeur 
Por demener tres soutilment 
Leur guille et leur concïement. 
Sachiez por voir, d'ypocrisie 
A tot adés pappelardie 
Cote ou seurcot, chape ou mantel 
Et de ses armes un chantel. 
Sa cousine est et sa parente ; 
Por ce la has comme tarente. 
Des pappelars ai tant seü 
Nes pris la fuelle d'un seü. 
Leur vie soit la confondue. 
Plus sevent de truie enfondue 
Dui pappelart, c'en est la some, 
Et dui begin que cent preudome. 
Par leur baras et par leur gilles 
Lamproies nos font et anguilles 
De laisardes et de setoilles. 
Peu portent fruit et assez fuelles 
Li pappelart et li begin. 
Tuit sont Renart et Ysengrin. 
Tant sevent hort, barat et trut 
Qu'a Dieu desplaist leur vie et put, 
Et nequedent begins oi dire 
Un mot de coi un doit bien rire : 
Begin, ce dïent, sont benigne ; 
Begin, ce dïent, sont si digne 
Qu'il ne pensent a nule wisdive ; 
Begin, ce dïent, se derive 
Et vient a benignitate. 
Ha ! ha ! larron, quel barat, e ! 
J'i sai autre derivoison : 
A la milleur des deus voise on. 
Begin, certes, ne sont pas doz, 
Ja soit ce qu'aient symples voz, 
Ainz sont poignant plus de fregon. 
Beguin se viennent de begon, 
Et de begun revient begars, 
Et ce voit bien nes unz soz garz 
Que de begart vient brais et boe, 
Qui tot conchie et tot emboe. 
Tuit li preudome, ce me samble, 
Haïr devroient tuit ensanble 
Pappelardie et beginnage. 
Qui pappelart ne begin nage, 
Honis soit il s'il ne le noie 
Si que jamais parler n'en oie. 
Il en est tant des renoiés 
Que toz Artois en est noiez ; 
Tout ont noié jusqu'a Noion. 
Se toz en Oyse nes noion, 
Touz ert, ce cuit, ainz quatre mois 
Noions noiez et Noiemois. 
Noions les toz, noions ! noions ! 
Ainz que noiez en soit Noions. 
Li pappelart le mont honissent. 
Pappelart s'apappelardissent 
Por estre abbé, evesque ou pappe. 
Tex ne mainjue ne ne pappe, 
Quant povres est, char ne saïm 
Qui puis en fait mout grant traïn 
Et qui pas ne dit « cuite, cuite » 
A la crue ne qu'a la cuite. 
La marmite, la mitemoe 
Font tant qu'il sont desor la roe 
Et, luez qu'il sont un peu monté, 
Tant hardi sont, tant affronté 
Que, par la foi que doi saint Front, 
Pis et nouauz des autres font. 
Bien nos gillent, bien nos amusent. 
Tant con sont povre es livres musent, 
Mais, par la foi que doi saint Vitre, 
Si tost com ont ou croce ou mitre, 
Si tost remüent leur affaire 
Qu'il n'ont des livres mais que faire. 
Luez sont mué qu'il se remüent : 
Honeurs les meurs voirement müent. 
De Dieu se sont tost delivré 
Luez c'on leur a baston livré. 
Lués heent Dieu, moustiers et livres, 
Luez aimment solz et mars et livres, 
Luez aimment plus et livre et marc 
Qu'il ne facent Jehan ne Marc, 
Luez sont tot roi, luez sont tot duc. 
Luez aimment miex groz luz que Luc, 
Le cras barbel, la crasse angille 
Que saint Mathiu ne s'Evangille 
Et s'aimment mielz le bon saumon 
Que les bons livres Salemon 
Et le fort vin de Mausavoir 
Que le fort livre de savoir ; 
Les especes, les laituaires 
Aimment il mielz que saintuaires. 
D'aler as messes n'as matines 
Ne font il pas grans aatines. 
Leur vie est toute acheminee 
En yver lez la cheminee 
Et es biaus ombres en esté. 
Ne sont mais cil qui ont esté. 
Petit leur est, petit leur chaut 
Se tuit li autre ont froit ou chaut. 
Ne sevent rien s'il n'ont set mes. 
De Jhesu Crist ne de ses mes 
Ne quierent ja oïr parler. 
Chascuns entent tant a marler 
Ses cras boiaus, sa crasse pance 
Que toz se crieve et toz s'espance. 
Toz tanz d'enpancier leur pance art, 
Toz tanz font feste saint Pançart. 
Diex, que fais tu quant nes espances ? 
Ja n'ont il dieu fors que leur pances ; 
C'est grans damages, c'est grans dielz 
Quant de leur pances font leurs diex. 
Si desdaingneus sont tuit luez droit 
Que nus nes puet servir a droit. 
Rien ne mainjüent a nul fuer 
Qui ne leur chaie seur le cuer. 
Si tost con ont un peu la toz, 
Por taster la vainne et le poz 
Mander convient maistre Ypocras, 
Qui leur atire le pot cras 
Et done une poison petite 
Por retraire leur apetite. 
Les pois laissent et la puree ; 
Viande esquise et espuree 
Leur convient querre soir et main. 
Luez que la croce ont en la main, 
Mielz se reprenent a la char 
Que li bons buez ne fait au char. 
Tost set leur chars char encharchier 
Tost a leur chars jor de charchier ; 
Tant encharche de char leur chars 
D'aus porter est charchiez uns chars ; 
De char leur chars tel charche encharche 
Que l'ame en a trop charchant charche. 
L'ame la char tient a eschar, 
Mais la char crie adez « char ! char ! » 
L'ame la char heit com charoigne. 
N'est nus sages qui sa char oigne. 
Prelat leur ames escharnissent 
Quant del delit de la char n'issent. 
De toz mengiers ont il la craisse, 
Qui si les engroisse et encraisse 
Que tuit sont plain de cler saïm. 
Abel estoient, mais Caÿm 
Deviennent luez qu'a honeur viennent. 
Tant fier, tant orgilleuz deviennent 
Et tant sont plain de grant derroi 
Que les cuers ont plus groz que roi. 
Li poieur, ce me par acore, 
Sont cent tanz li plus cointe encore ; 
Nes cil qui sont de stercore 
Sont tout li plus cointe encor, e ! 
Con Claudïens seut bien voir dire, 
En seignorie n'est nus pire 
Qu'est li dolenz, li durfeüs 
Qui de nïent est escreüs. 
Nus n'est si fiers quant vient en haut 
Con li chaitis, se Diex me saut, 
Qui toz estrais est de nïent. 
Li pluiseur sont si nescïent 
Luez que monté sont sour la roe 
Qu'il ne lor sovient de la boe 
Dont sont estrait, ne et norri. 
Je ne voi mais vilain porri, 
Se tant avient qu'il soit croçus, 
D'orguel ne soit lués si boçus, 
Si fiers, si roides et si cointes 
Ses amis, ses pauvres acointes 
A maintenant desacointiés. 
Les pluiseurs voi toz desjointiez. 
Si se cointoient, si s'estendent. 
Mauvaisement la letre entendent 
Qui bien leur dit que prelas estre 
Doit si tres bons et de tel estre 
Qu'il n'ait en lui riens a repenre. 
Par droit nos devroit toz apenre 
Et doctriner leur bone vie, 
Mais de cinquante n'en voi mie 
Un qui bien face ce qu'il doit. 
Ne welent nes tendre le doit 
As fais qu'il nos ruevent porter. 
No char nos ruevent amorter 
Par jeünes, par abstinences ; 
Mout blasment nos incontinences 
Nos outrages et nos orgiuelz. 
Le festu voient en nos ielz ; 
Le trastre es leur ne voient mie. 
Mais Diex, qui het ypocrisie, 
Leur fauseté et leur affaire, 
Ce qu'il dïent nos ruevent faire, 
Mais il desfent isnelepas 
Que ce qu'il font ne façons pas. 
Leur doctrine tue et confont 
Ce qu'assez dïent et peu font. 
Diex ensaigna, mais avant fist. 
Ce les barate et desconfist 
Que par leur oevres contredïent 
Et sont contraire a ce qu'il dïent. 
Gregoires dist en s'omelie : 
« D'ome qui n'est de bone vie 
Est la doctrine tost despite 
Et refusee et contredite. » 
Li bons prelas Yldephonsus, 
Dont je vos ai parlé ça sus, 
A droit son pueple preecha, 
Car par ses fais n'enpeecha 
Le bien que sa bouche ensaignoit. 
A bien faire les empaingnoit 
Li bons clers par dis et par fais 
Con cil qui toz estoit parfais. 
Mout crut et amenda son leu. 
Ses oëlles garda dou leu 
A son pooir et escremi. 
Sovent plora, sovent gemi 
Les siens pechiez et les autrui. 
Chose ne fesist a nului 
Qu'il ne volsist c'on li fesist. 
Don ne service ne presist 
De benefice ne de rente, 
Mais selonc Dieu sanz autre entente 
Ses biens departoit li Dieu sers 
As preudomes et as bons clers ; 
Ja n'i eüst nus avantage 
Ne por avoir ne por parage. 
Ne fist tresor d'or ne d'argent, 
Mais jor et nuit par povre gent 
Grant tresor fist et assambla 
Ou ciel ou nus ne li embla. 
Cil le se tolt et cil le s'emble 
Qui ci l'aüne et ci l'asamble. 
Ci le se doit chascuns embler 
Et metre ou ciel et assambler. 
La l'assambla Yldephonsus. 
Nuef anz toz plains et petit plus 
Fu archevesques de Tholete, 
Lors li convint paier la dete 
Qu'a la mort doit nostre nature. 
Faite li fu sa sepulthure 
Lez Eügene, son ancestre. 
Ne volt gesir ne ne volt estre 
En autre liu, ce dist sa vie, 
Qu'en l'eglise sa douce amie, 
Ma dame sainte Leochade. 
L'arcevesques la virge sade 
Honora mout tant con veschié. 
L'eglise de l'archeveschié 
De la pucele estoit adonques. 
Ne vos sai dire, n'i fui onques, 
Se la chose est puis remuee. 
Pleü a puis mainte nuee, 
Et s'avint puis par une gerre 
Qu'arse et destruite fu la terre. 
La virge adonques, saint et saintes, 
Filatere et reliques maintes 
De la vile furent ostees. 
N'en voldrent pas faire tostees 
Prince de France qui la furent ; 
Li plus puissant plus en reçurent 
Et porterent par divers lius. 
La virge eut Loëys li Pius, 
Li fix au bon roi Charlemainne 
Qui a ce tanz metoit grant painne 
A redefïer Saint Maart 
Que li Wandle plain de mal art 
Avoient ja ars et destruit. 
De ce m'ont bien no livre estruit, 
Qui mout sont viez et ancïen, 
Que cil rois saint Sebastïen 
Aporter fist a son tempoire 
Et le grant clerc, le grant Gregoire 
Qui de Rome fu apostoiles. 
De ces deus flamboians estoiles, 
Qui tant sont grans et tant sont cleres, 
Enlumina li empereres 
La grant valee de Soissons. 
Por faire a ces deus grans poissons 
Deliteuse saveur et sade, 
Nos dona sainte Leochade. 
La fu grant tans en no cyboire 
Lez saint Maart, les saint Gregoire 
Et delez saint Sebastïen. 
Dou roi qui ce plait basti en 
Bon repos soit hui mise l'ame. 
Riches saphirs et riche jame 
Asist et mist en no ciboire 
Quant i mist li et saint Gregoire 
Et le martir, le bon preudome 
Qui fu gonfanoniers de Rome. 
Sovent avoit povres moissons 
En la valee de Soissons 
Quant li martirs fu aportés. 
Li païs ert si avortés 
N'i pooit croistre n'un ne el, 
Car seur la porte saint Voël 
Ert uns dyables a sejor 
Qui estonoit et nuit et jor 
Toute la vile par sa vois. 
Sovent crioit li fel, li frois 
A vois haïe, a vois hideuse, 
A vois orrible et tenebreuse : 
« Ve tibi, Suessio ! Peribis ut Sodoma. » 
De son fort poig tot condoma 
Li vrais martirs le fau devin. 
De Rome le pain et le vin 
Cist dui corsaint nos aporterent 
Et le dyable trebucherent 
Jus de la porte saint Voël. 
Ainz ne laisserent nul voël 
En ce qu'eut dit li anemis ; 
Son dit ont tout a nïent mis 
Et fausee ont sa profecie. 
L'eure soit ore beneÿe 
Qu'a nos vinrent cil doi signeur. 
Ainz n'ot Soissons joie grineur, 
Car par aus deus s'en est fuïs 
Li dyables touz amuïs. 
Ainz puis sa vois n'i fu oïe. 
Ne devoit pas estre joïe, 
Car de si loins com on l'ooit 
Croistre nus biens il n'i pooit. 
Oïe estoit, n'en dotez mie, 
Bien largement liue et demie. 
Grans ert la vois, haute et orrible 
Plus ert hideuse n'est tierrible 
La viez cloche de no clochier 
Qui ne se daigne nes lochier 
Se n'est por feu ou por meslee. 
Brisie fu et esfeslee 
La vois orrible et enuieuse 
Par la venue glorïeuse 
Dou confessor et dou martir. 
Le dyable en firent partir 
Luez qu'il entrerent en la vile. 
Peu li valut contre aus sa gille. 
Si grans gens eut a leur venue 
La moitié de la gent menue 
Ne peut la citez contenir. 
Mout hautement i fist venir 
L'empeerris li empereres. 
Li piteus rois, li piteus peres 
D'aus honorer fu mout engrant ; 
Possessïon leur dona grant. 
Tant amena et dus et contes 
Et hautes gens qu'il n'en fu contes ; 
Toute fu plainne la valee. 
As myracles eut tele alee 
Que toz li mons i acoroit, 
Car tant de gent i secoroit 
Par leur prïeres Jhesu Cris 
Qu'uns livres grans en fu escris. 
Tant eut myracles voirement 
A leur saintisme avenement 
Que refais fu dou grant aport 
Nos grans mostiers, que par deport 
Fonda et fist, n'est pas doutance, 
Li fius au premier roi de France 
Qui receü eüst batesme. 
Sains Remis, sains Maars meesme 
Lui et son pere baptisierent. 
Clodoveu le pere apelerent, 
Clotaires eut li fix a non. 
A son tans fu de grant renon. 
No viez mostier edefia 
Seur saint Maart, quant devia, 
Por ce que fait l'eut crestïen. 
Saint Maart le viel, l'ancïen, 
Por ce l'apelent mout de gens. 
Mout est li livres biaus et gens 
Des corsainz et de leur venue. 
Li cuers de joie me remue 
Por amor d'aus quant tieng leur livre. 
Lassus ou ciel sans fin puist vivre 
Li bons rois, li bons empereres, 
Qui si grans pierres et si cleres 
Enseela en no cyboire. 
Saint Sebastïen, saint Gregoire 
A laissier ici me convient : 
De la bele me resovient 
Que por aus ai entrelaissie. 
En leur cyboire l'ai laissie, 
Mais, se je puis, je l'en trairai. 
M'amie pas ne leur lairai, 
Ainz i feroie grant desroi. 
N'est pas raisons que fille a roi 
Entr'iaus soit seule et estraiere. 
Siece et escrise en sa chaiere 
Et estudit li apostoiles ; 
Encortinés de blanches toiles 
Entende bien que li conseille 
Li blans colons dedens s'oreille. 
N'ai nul talent, bien le puis dire, 
Que m'amie aprengne a escrire, 
Ainz veil qu'a Vi seur Aisne en viegne 
Et des malades li soviegne 
Qui la requierent nuit et jor. 
La veil qu'el soit assejour 
Et qu'ait par li son biau cyboire. 
Laist ce bon home saint Grigoire 
Escrire et amender ses livres ; 
Il n'en sera jamais delivres. 
Tant en a il tout entor lui 
Il ne doit ja veoir nului 
Fors le colon qui li descrit 
Et met ou cuer quanqu'il escrit. 
Souvent son bec li met et touche 
Et en l'oreille et en la bouche. 
Bien est mestiers qu'il i entende 
Et par escrit nos puirt et tende 
Ce que par lui Diex nos envoie. 
N'ai que faire que les lui voie 
La bele virge Leochade. 
Ele est tant bele, ele est tant sade 
Que tost porroit a li entendre 
Et le saint colon mesentendre. 
Il n'a talent qu'ele s'en vingne. 
A son hanap de cep de vingne 
Tost me donroit espoir ci boire 
Se la laissoie en son cyboire. 
La n'a nïent, n'en lairai mie. 
En cele ancïenne abeïe 
Ne vuel je que plus soit enclose. 
Il qui adez escrit et glose 
Avec ces moignes soit reclus 
Et maint bien vie de reclus ; 
Je ne l'en quier movoir a piece. 
En sa chaiere assez se siece, 
Not ses respons et ses ystoires. 
Il a assez clers et provoires 
Et chevalliers et autre gent. 
Leochade au cors bel et gent 
Certes ne li lairai je mie ; 
Assez a autre compaignie. 
La letre dit qui le m'ensaigne 
Lez lui est a toute s'ensaigne 
Li bons chevaliers ancïens, 
Messires sains Sebastïens, 
Qui l'eglise desfent et garde ; 
De cele part n'ara il garde. 
Et s'est lez lui Thiburcïus, 
S'i est Martha et Marïus 
Et Abacuc et Audifaus 
Et Marcellïens et Marciaus 
Et s'i est Abdon et Sennés, 
Prothus et Jacinctus aprés 
Et s'est aprés Marianus 
Et Pelagïus et Maurus, 
Si est sainz Marciaus et sains Pierres. 
Tex esmeraudes et tex pierres, 
Tex lumieres et tex estoiles 
A delez lui li apostoiles. 
D'autres corsains i ra il tanz 
Ne vos saroie a dire quans. 
D'autre part, a l'autre costé, 
Le ront açaint et acosté 
Troi archevesque a tot le mains : 
C'est sains Gildars et sainz Romains 
Et sainz Remis, ce dist l'estoire. 
De Rüem fu a son tempoire 
Chascuns de ces trois archevesques. 
Avec aus est li bons evesques 
Mesires sainz Maars li vielz. 
Encore est ce cil que j'aim mielz. 
Sieue est l'eglise et li cyboires. 
Laienz avec ces vielz provoires 
Ne veil je plus laissier m'amie. 
Demain au soir n'i sera mie : 
Non voir, se je puis anquenuit, 
Se j'onques puis, qui qu'il anuit, 
Grant chastelainne en volrai faire, 
Car ele est mout de haut affaire. 
Comment ceste aventure avint 
Qu'a Vi de Saint Maart revint 
Ceste pucele glorïeuse, 
Ceste esmeraude precïeuse, 
Cist clers saphirs, cis escharboncles, 
Sovent me conta uns miens oncles, 
Uns grans sires que prïeur vi 
Et de Saint Maart et de Vi. 
Il gist a l'uis saint Beneoit. 
De Dieu soient cil beneoit 
Qui prïeront por la siue ame 
Quant passeront pres de sa lame. 
Mes biaus oncles, li prïeus Wi, 
Dont ait pitié li piux Diex wi 
Et de toz autres crestïens, 
Me dist moines mout ancïens 
Oï conter qu'il ravint puis, 
Quant trové furent en un puis 
Li corsains qui repost i furent 
Des lors que li Wandle corurent, 
Qui grant desroi firent par France, 
C'uns abbes par grant porveance, 
Por amender ses lius et croistre 
Par l'assentement de son cloistre, 
Qui a envis s'i aploia, 
Des corsains prist, ses envoia 
Par ses chastiaus et par ses viles. 
Son nom me dist li abbes Miles, 
Li plus doz clers que j'onques vi, 
Et dist qu'il estoit nes de Vi : 
Raous eut non, si com je truis. 
Porter en fist vers Vilegruis 
Si com je truis, saint Florïen. 
Saint Onesime l'ancïen, 
Qui fu evesques de Soissons, 
A Doncheri, as gros poissons 
Porter refist a mout grant joie. 
Assez de lius vos nomeroie 
Ou porter fist maint saintuaire 
Mais je requeur au laituaire 
C'un petit rai trop eslongié ; 
A touz les autres preng congié. 
Cis laituaires c'est la sade, 
La savoreuse Leochade, 
Qui me refait toute la bouche 
Luez que ma lange un peu i touche. 
Li bons abbes, li bien senez, 
La vile ou fu norris et nez, 
A cele fois n'oblia mie, 
Ainz i porta la Dieu amie. 
La sainte virge, c'est la some, 
A saint Maart, le viel preudome, 
Ausi com a force ravi, 
Se la porta et mist a Vi. 
Tenue est la en grant chierté. 
Mout convenrroit avoir fierté, 
Mout convenrroit lancier et traire 
Qui par force l'en vorroit traire, 
A ce qu'il a en la riviere 
Hardis serjans de grant maniere : 
En un d'aus a plus de meslee 
Qu'en un yver n'ait de freslee. 
L'abbes a Vi en sa capele 
Porter en fist la damoisele 
A mout haute processïon 
En un jor d'une Asscensïon. 
Encore en dure la memoire ; 
Chasqu'an l'amie au roi de gloire 
Au haut jor de l'Ascensïon 
Portons a grant processïon 
Par le chastel et par la vile. 
Cil de Tholete par leur gille 
Dïent qu'encore la raront. 
Je cuit jamais ne se raront 
Se tant atendent qu'il la raient. 
De grant folie nos esmaient. 
Ançois fevriers devenra mais 
Qu'a Tholete la raient mais. 
Ja por toute leur nigromance 
Ne l'aront mais, bien leur mant ce. 
Tholete est toute enpaienee ; 
Encor fust ele ou païs nee, 
Ne les prise ele un pois baien, 
Car il sont tuit demi paien. 
Demoree est a demorance 
Ou doz païs de douce France. 
A Vi seur Aisne est demoree ; 
La est servie et honoree. 
N'en rira mais a Saint Maart. 
Quant ele en vint, si fort l'aart 
C'un de ses bras li esraia. 
S'ele m'en croit, n'i rira ja. 
Le liu de Vi mout aimme et l'estre ; 
Bien a moustré qu'ele i vielt estre. 
Encor vivent cil qui me dirent 
Que leur pere les larrons virent 
Qui la ravirent et emblerent ; 
Mais li dui luez i avulerent, 
Li tiers les niers eut si retrais, 
Si boçus fu et si contrais 
Qu'ainc puis seur ses deus piez n'ala. 
Une viez crois encor a la 
Qui faite i fu a ce tempoire 
Por ce myracle estre en memoire. 
Li lius li plaist, n'en parot nus, 
Et ele i siet et avient plus, 
La sainte virge glorïeuse, 
Que ne fait pierre precïeuse 
Seur liste d'or ne sor argent. 
La la requierent mout de gent 
Et requerront jusqu'a la fin. 
Qui la la requiert de cuer fin, 
Par ses prïeres li aquiert 
Ce que justement li requiert. 
Chastelainne est et avoee 
Dou païs et de la contree. 
Ne cuit corsains jusqu'a saint Gille 
Plus soit amés en une vile 
Qu'est la pucele a Vi seur Aisne. 
Qu'amee i soit, bien le desrainne 
Et bien desert qu'i soit servie, 
Car Diex con por sa bone amie 
I fait myracles jor et nuit. 
Dames, dames, ne vos anuit, 
Sachiez, se seü ne l'avez, 
Del felon mal que vos savés 
Est la virge phesicïenne. 
Mainte malade crestïenne 
Sane par an la virge et cure. 
Bien esprovee avons sa cure 
Par les grans maus qu'a amortis. 
Doné nos a maint biau tortis, 
Mainte roële, maint biau cierge. 
En li avons bone concierge. 
Maint parisi, mainte roële 
D'outre Roie nos aroële. 
Plus gaaigne de grans chandoiles 
Ne fait nostre grans apostoiles 
Ou grant mostier a Saint Maart. 
Au bien voir dire qui s'aart, 
Por essaucier son non et croistre 
Volt Diex qu'ele isist fors de cloistre. 
Mais de semainne n'iert cloistriere. 
Lez li en son petit cloistre iere 
Plus volentiers qu'en un grant cloistre. 
Murmure pas tant n'i puet croistre. 
Petit avient que grant murmure 
En grans cloistres n'en grans murs muire. 
Volentiers croist entre maisieres. 
Ne cuit moigne jusqu'a Maisieres 
Qui plus de moi hace tele herbe, 
Car l'ame ocist, tue et enherbe. 
Trop volentiers revient tel plante. 
Mortel pechiet fait qui la plante. 
Assez plus tost croist et semence 
Que ne face bone semence. 
Cil qui langes ont seursemees 
Tex semences ont tost semees. 
El feu d'enfer soient semé 
Tuit mesdisant, tuit seursemé. 
Por ce me tieng en petit cloistre 
Que leur semence n'i puet croistre. 
Fors de cloistre est ma damoisele ; 
N'i rentera mais des mois ele. 
Diex saut les moignes et l'abbé, 
Car ançois A devenra B, 
Iaue bons vins, bons vins cervoise 
Qu'ele en leur cloistre s'en revoise : 
Trop est a Vi enchaïnee. 
Ainz seur terre ne chaï nee 
Qu'amaisse tant fors Nostre Dame. 
Por Dieu li depri qu'ele aint m'ame. 
S'amors toz tanz me renovele. 
Faite li ai fiertre novele, 
Riche cyboire et riche lit : 
Or se repost, or se delit, 
Soit a repos, soit a sejor. 
Diex doinst qu'encor voie le jor 
Veoir la puist ma lasse d'ame 
Lassus es chambres Nostre Dame. 
De Nostre Dame est si privee 
Rien qu'ele vueille ne li vee. 
Trop par sera vilainne et cointe 
S'ele a sa dame ne m'acointe. 
Por Dieu li pri si m'i acoint 
Que de toz maus me desacoint. 
Reposer la lairai atant, 
A celi m'en rirai batant 
Cui myracles j'ai comenciés. 
De Dieu seroie detenciés 
S'a sa mere ne m'en raloie, 
Qui tout le monde a li raloie. 
Seur sa virge ai mout aresté, 
Car je l'aim tant, la fleur d'esté, 
La fleur de lis, la fresche rose, 
Si volentiers de nule chose 
Ne paroil com de li, par m'ame, 
Fors seulement de Nostre Dame. 
Certes mout l'aim et mout m'i fi 
Et volentiers la magnefi. 
De li doi estre bien disans, 
Car gardee l'ai bien dis ans. 
Je gart son cors, gart que gart m'ame : 
Je la commant li et sa dame. 
Sa dame est cele ou jor et nuit 
Se commandent li sage tuit. 
Nostre Dame est dame des dames ; 
Dame est des cors et dame d'ames. 
A ceste dame qui vielt estre 
Riches est tost et de haut estre ; 
Tost est riches qui s'i commande. 
Nes li povre cui ele mande 
A s'aumone et a son mandé 
Au Dieu convive sont mandé. 
Toz mes amis pri et commant 
Que tuit deviegnent si commant. 
Celui qui s'i vielt commander 
N'ose anemis riens demander. 
Diex et si angele saluz mandent 
A trestoz celz qui s'i commandent. 
Mere Dieu, se vos commandez, 
Quant au grant plait serai mandez, 
Desfendez moi com vo commant ; 
A vos, mains jointes, me comant. 
Hyldephonsus, vos bons amis, 
Bien commandés s'estoit et mis 
En vostre france comandise 
Quant vos, franche par vo franchise, 
De son livre le merciastes 
Et la riche aube li donastes 
Ou n'avoit piece ne cousture. 
Il soia bien en vo couture 
Et bien ovra en vostre vigne. 
Ha ! mere Dieu, car te sovingne 
De ce chaitif, de ce dolant ! 
Mon las de cuer, qu'ai si volant, 
Deseur t'amor fai asseoir. 
Se tu m'en dones le pooir, 
Mout en est grans ma volentez. 
Toute autre amors est dolentez 
Envers la toie et enfertume. 
Bien sai que s'ame en enfer tume 
Qui ne t'aimme de tot son cuer. 
Ha ! Leochade, douce suer, 
Douce virge, douce pucele, 
Rose esmeree, fleurs novele, 
De moi aidier ne te faing mie. 
Se je par toi si haute amie 
Pooie avoir con Nostre Dame, 
Seeurement s'en iroit m'ame 
Devant celui qui la cria. 
Bonne parole, bon liu a, 
Assez sovent a li paroles : 
Aïe moi par tes paroles ! 
Clere esmeraude, clere jamme, 
Sa pucele iés, ele est ta dame : 
Por Dieu, a li me ramentoi ! 
Mout grant fiance en ai en toi. 
En ses chambres iez a sejor 
Et se la sers et nuit et jor. 
Des virges iez et des puceles 
Qui son lit font et s'iez de celes 
Qui la lievent et qui la cochent. 
Je croi qu'a son saint lit n'atochent 
Fors seulement angele et puceles. 
Vos la servés et tu et celes 
Dont Diex parole en l'Euvangile, 
Qui ne seurent barat ne gille 
Et qui fuïrent vanité 
Et qui de leur virginité 
Entiers garderent les seax. 
Quant por deduire en ses preax 
Maine ses virges la roïne, 
Prent avec toi sainte Cristine, 
Dont rimoiai l'autr'an l'istoire, 
Se li prïez que face en gloire 
Por celui faire un petit lit 
Qui chante tant de li et lit. 
Saint Joachim et tu, Sainte Anne, 
Prïés vo file qu'en cest an ne 
Jamais enchaïr ne me laist 
En ort pechié, vilain ne lait. 
Qui de li fait dame et amie 
Et bien la sert, je n'en dout mie 
Que de pechié ne l'escremisse 
Et, s'il i chiet, par li n'en risse 
Et qu'ele ou ciel par grant delit 
Ne li face faire son lit. 
Qui bien se prent a li amer 
Tost li atrait le fiel amer 
Et l'amertume del corage. 
Petit pueent douter l'orage 
Et l'estorbillon l'anemi 
Cil qui de cuer sont si ami. 
Celui qui l'aime durement 
A tost, ce sai seürement, 
A Dieu servir adominé. 
Se je « Tu autem Domine » 
A ce myracle dit avoie, 
Plus briément outre m'en iroie. 
Sermon ou trop a de delai 
Heent sovent et clerc et lai. 
Seur prelas ai trop delaié. 
S'aucun a mort en ai plaié 
Par chose nule que dit aie, 
S'il muert, se muire ! ce dit aie. 
Se ce qu'ai dit ne leur est gent, 
Bien reprengnent tot leur argent, 
Car je n'i ai plus acreü. 
Je n'ai dou leur gaires eü 
Et sai assez mes estevoirs. 
Ce qu'en ai dit, il est tot voirs 
Et nequedent par ce m'escus 
Que je par non nul n'en acus. 
Et qui sor lui le volra penre 
N'est pas trop sages : voist apenre ! 
Et d'autre part, foi que doi m'ordre, 
Bien les devons a la fois mordre, 
Car ne nos cessent de rungier. 
D'or en avant m'estuet plungier 
Ou puis ma dame se je puis, 
Mais tantes dois a en son puis 
Et tant i sort de grans merveilles, 
S'il i avoit cent mile seilles, 
Ne porroit il estre espuisiez. 
Seürement tuit i puisiez. 
Si tres douce iaue en son puis sort 
Que li muel, li sot, li sort, 
Tuit mehaignié, tuit contrefait, 
Luez qu'il em boivent un seul trait, 
Tuit sont gari et tuit sont sain. 
Le seelant cuer de mon sain 
De s'iaue daint abevrer cele 
Qui enfanta virge pucele. 
Adés fuisse ses escrivainz, 
Mais mout tost sui, quant escri, vains. 
Por ce que redout ce meschief, 
Li pri qu'un peu m'estraint mon chief 
De ses tres blanches mains polies, 
Si en dirai mains de folies. 
Tant a en moi peu de savoir, 
Se ne m'ensaigne, bien sai voir 
Tost arai dit quanque je sai. 
Des troveeurs, quant je m'essai, 
Ne mepris mie les essaies, 
Mais por ce se vest noires saies 
Et il vestent les robes vaires, 
Ne leur desplaise mes affaires, 
Car troveres ne sui je mie 
Fors de ma dame et de m'amie 
Ne menestrex ne sui je pas. 
Mais por les nuis que j'en trespas 
Et por ce que j'en ai tensees 
Aucunes fois vainnes pensees 
A la foïe m'i sui pris. 
Je ne truis pas por avoir pris 
Ne por robes ne por avoir, 
Mais por l'amor la dame avoir 
Qui tost revest les ames nues 
Et ses amans en porte es nues. 
Je ne truis pas por avoir robe, 
Mais por la dame qui m'enrobe 
Quant anemis m'a desrobé. 
Cil deceü sont et lobé 
Qui jor et nuit truevent les lobes 
Por gaïgnier chevaus et robes. 
Je ne truis mie por avoir, 
Mais por l'amor la bele avoir 
Qui n'a compaigne ne pareille. 
A sa biauté ne s'apareille 
Riens que Diex ait aparillie. 
Bien l'a de tout desparillie 
Quant ou ciel apareillie l'a. 
A ciaus liz appareille la 
Qui ci de mal se despareillent 
Et a li loer s'apareillent. 
Loons la tuit, la bien menbree : 
Par tout doit estre ramenbree. 
Ou ma lange desmenberai 
Ou je bien la ramenberrai. 
Enfers celui desmenberra 
Qui bien ne la ramenberra. 
Sovent nos doit li menbrer 
Quant Diex en li se volt menbrer. 
Enfers toz tans nos desmenbrast 
S'en li de nos Dieu ne menbrast. 
Quant sa douceur de nos menbra, 
En ses sains menbres se menbra. 
Por ce nos doivent tout li menbre 
Souslever quant de li nos menbre. 


A Bohorges, ce truis lisant, 
D'un gïu verrier mesdisant 
Fist Nostre Dame tex merveilles 
Pieç'a n'oïstes ses pareilles. 
Uns gïus eut un giuetel 
Mielz entendant et mout plus bel 
De toz les autres giuetiaus 
Por ce qu'il ert plaisans et biaus 
Tuit li clerçon de la cité 
Le tenoient en grant chierté. 
Sovent aloit a lor escole. 
La char, qu'avoit tenrete et mole, 
Sovent ses pere li batoit 
Por ce qu'avec aus s'embatoit. 
Tant i ala et tant i vint, 
Ensi con Dieu pleut qu'il avint, 
Qu'a Paskes vit commenïer 
Pluisors clerçons a un mostier. 
Entr'aus se mist por faire autel. 
Une ymage eut desor l'autel 
Qui mout estoit de bele taille, 
Deseur son chief une toaille, 
Un enfançon en son devant. 
Li giuetiaus, quant vint devant, 
La regarda par grant entente, 
Car mout li sambla bele et gente. 
Ses cuers bien li dist et revele 
Qu'ainc mais ne vit chose tant bele. 
Avis li est en son corage 
Qu'en liu del prestre vient l'ymage ; 
Deseur l'autel prise a l'oblee 
Que li prestres avoit sacree ; 
Si doucement l'en commenie 
Que toz li cuers l'en rasasie. 
A son ostel s'en repaira. 
Toute sa face resclaira 
De la grant joie qu'il avoit. 
Quant ses pere si biau le voit, 
Encontre cort et si l'enbrace ; 
Bouche li baise, front et face. 
« Dont vient, fait il, mes fix li biax ? 
- Biaus pere, fait li giuetiaus 
Com enfes qui ne seit nïer, 
Je vieng de moi commenïer 
D'avec les clerçons de l'escole. » 
Mais ainz qu'ait dite sa parole, 
Contre terre l'a si rué 
Por un petit ne l'a tué. 
Mautalentius et espris d'ire 
Au giuetel comence a dire : 
« Tu iez cheüs en maus lïens ! 
En despit de toz crestïens 
Et en viltance de lor loi 
Grans merveilles ferai de toi ! » 
De mautalent et d'ire espris, 
Par les chevolz l'enfant a pris ; 
Tout debatant l'en trait grant oirre 
Au fornel ou faisoit son voirre ; 
Puis l'a jeté en la fornaise, 
Qui toute estoit plainne de breise. 
Et por l'enfant plus tost espenre, 
Seiches boisez cort li chiens penre ; 
S'a la fornaise toute emplie. 
La mere aqueurt, qui brait et crie ; 
S'afuleüre a terre rue ; 
Paumes batant saut en la rue ; 
Ses chevolz ront et va tirant. 
« Hareu ! hareu ! a ce tirant 
Car acorez, fait ele, tost ! » 
En petit d'eure i eut tele ost 
De genz i eut plus de dis mile : 
Assamblee est toute la vile. 
Grant noise mainnent et grant bruit. 
Au grant braisier sont sailli tuit ; 
Le feu traient de la fornaise. 
L'enfant truevent, qui seur la brese 
S'iert estendus par tel delit 
Con s'il jeüst en un bel lit : 
Ainc en chavel n'en vesteüre 
N'eut arsïon ne brusleüre. 
Gracïez en fu Jhesu Cris 
A hautes vois et a haus cris 
De trestoz celz qui l'enfant virent. 
L'enragié chien mout tost saisirent. 
Quant batu l'eurent et beté, 
En la fornaise l'ont jeté. 
Li feus s'i est mout tost aars. 
Quant graïlliés fu toz et ars, 
Entor l'enfant se rassamblerent. 
Mout doucement li demanderent 
Comment c'estoit que toz ne fu 
Ars et bruïs en ce grant fu. 
Tuit s'en merveillent fol et sage. 
« Par foit, fait il, la bele ymage 
Qui hui matin me sousrioit 
Quant ele me commenioit 
Avec moi vint en la fornaise ; 
Luez m'endormi, si fui aaise. 
Et si me sanble, bien sanz faille, 
Que me covri de la toaille 
Qu'ele a sor l'autel affulee. 
Puis ne senti fu ne fumee, 
Ainz m'ai tant dormi sor la brese 
Qu'encor en sui je plus aaise. » 
De pitié tuit et toutes pleurent 
Et s'en mercïent et aourent 
A jointes mains la bele dame 
Qui dou brasier et de la flame 
Par sa douceur l'a delivré. 
A un provoire l'ont livré, 
Qui le baptisse a mout grant joie. 
Sa mere aprés lui se baptoie 
Ou non de Sainte Trinité. 
Pluiseur gïu par la cité 
Por le myracle qu'apert virent 
A nostre loi se convertirent. 
Dieu servirent toute leur vie 
Et ma dame sainte Marie, 
Qui ce myracle daigna faire 
Por aus a creance retraire. 
Bien lor moustra qu'avule estoient 
Tout li gïu quant ne creoient 
Qu'ele estoit la virge florie 
Dont Diex parla par Ysaïe. 
Bien lor mostra la damoisele 
Qu'ele iert la virge et la pucele 
Ou char et sanc prist Jhesu Cris. 
Mais devant que viegne antecris, 
N'en querront il ne prophecie 
Ne rien nule c'on lor en die : 
En leur erreur ont trop duré. 
Si durement sont aduré 
Que plus sont dur que pierre dure. 
Certes haus hom qui les endure 
Ne doit mie longes durer. 
Ne daint Nostre Dame endurer 
Ne ses dolz fix ja ne l'endurt 
Qui les endure que ja durt : 
Trop i a dur endurement. 
Vers aus sui durs si durement 
Que, s'iere rois, por toute Roie 
Un a durer n'en endurroie 


Un bel myracle nos recite 
Sains Jheromes, qui nos escite 
A la pucele bien amer 
En cui amor n'a point d'amer. 
Ce haut myracle, ce dist, fist 
La haute mere Jhesu Crist 
Dedens la riche cité noble 
Qui nomee est Coustantinoble. 
Par aventure ensi avint 
C'uns gïus en la maison vint 
D'un crestïen dont ert acointes. 
Malicïeus estoit et cointes, 
Crestienté mout despisoit 
Et mout volentiers mesdisoit 
De la puissant dame celestre. 
Pres de lui en une fenestre 
Garda et vit une tavlete 
Ou painte avoit une ymagete 
A la samblance Nostre Dame. 
« Di moi, fait il, di moi, par t'ame, 
Ceste ymage de cui est ele ? 
- Ele est, fait il, de la pucele 
Qui tant fu pure, nete et monde 
Que li sires de tot le monde 
Humanité prist en ses flans. » 
Au gïu boli toz li sans 
Quant il oï parler de li. 
« Aeures tu, fait il, celi 
Que ne daignomes nes nomer ? 
On te devroit voir assomer 
Ou acorer com une vache ! 
Un viez piler ou une estache 
Tout ausi bien puez honorer 
Et encliner et aourer 
Comme celi dont tu me contes. 
Fi ! fait li chienz, trop est grans hontes, 
Trop grans viltance, trop grans diex 
Quant nus hom croit que li grans Diex 
Fust nez de cele marïole. 
Il en est mais tex carïole 
N'i a mostier ne mosteret 
Ou il n'en ait ou sis ou set. 
Ainc mais si grant honte n'avint ! » 
A la tavlete corant vint, 
Se l'a par mautalent jetee 
Par mi le treu d'une privee. 
La mere Dieu, cui fu l'ymage, 
Ne volt souffrir ce grant outrage. 
Cruelment et tost li meri, 
Car paissïons luez le feri 
Se li sailli la langue fors. 
L'ame enporterent et le cors 
Tout maintenant li anemi. 
Tel peür eut toz en fremi 
Li crestïens de cest affaire. 
Esbahis fu, ne seut que faire ; 
Mais si tost con cuers li revint, 
A la privee corant vint 
L'ymage quist, si la trova. 
Com loiax hom bien se prova : 
Lavee l'a et netoïe, 
Si l'a remise et ratirie 
Plus belement que n'ert devant. 
La damoisele en cui devant 
Li rois dou ciel daigna seoir 
I demostra son grant pooir, 
Car oile fist de la tavlete 
Ou depainte estoit s'ymagete 
Sordre et venir a tel esploit 
Que les ampoles en emploit 
As pelerins qui la venoient. 
Tuit cil qui de l'oile s'oignoient, 
Mais que creant fuissent a droit, 
Sain et gari erent luez droit. 
Cis myracles pas ne defaut, 
Car li sainz oiles qui tant vaut 
Apertement en saut encore. 
S'ame et son cors tue et acore 
Cil qui la mere Dieu corrouce. 
Ne doit pas estre as gïus douce, 
Car trop la heent corelment. 
Sel comparront mout cruelment. 
Come chaon frïent et fondent 
Quant son saint non tot ne confondent. 
Por ce les a si confondus, 
Les frïeuleus, les enfondus, 
Que toz li mondes les confont. 
Por ce qu'il li fisent et font 
Et qu'il n'ont foi ne fondement, 
Les feri Diex el fondement ; 
Por ce sont il tout enfondu, 
Flestre et fronci, fade et fondu. 


Un myracle truis d'un provoire 
Qui la puissant dame de gloire 
Qui nomee est Virge Marie 
Honora mout toute sa vie. 
Mais bien vos puis de lui tant dire 
Qu'il ne savoit chanter ne lire 
En romancier, chartre ne brief 
Ne ne savoit longue ne brief. 
Une messe sanz plus savoit, 
Salve sancta parens, qu'avoit 
Aprise d'enfance et d'usage. 
Mais en Quaresme n'en Charnage, 
A Pentcoste [l. Pentecoste] n'a Noël 
Ne chantast ja nule fois el. 
C'estoit toz jors toz ses esfors 
Et por les vis et por les mors. 
Ceste messe tant seulement 
Chantoit toz jors devotement 
En ramenbrance et en memoire 
De la douce dame de gloire. 
Devant l'evesque accusés fu. 
L'evesques dist qu'ens en un fu 
Le deust on par droit jeter 
Et comme un orz batre et beter, 
Car ne savoit ne plus ne mains 
Et se sacroit entre ses mains 
Le haut signor qui tot cria. 
Li chapelains merci cria, 
Mais il ne peut merci avoir. 
Sanz conseil fu et sanz avoir, 
N'eut que doner, n'eut que prometre. 
L'esvesques luez le fist demetre 
De sa paruisse et de sa cure. 
Mout durement affice et jure, 
S'il ne wide sa dyocheze, 
Qu'escorchiee li ert et reze 
Et la corone et tuit li doit, 
Car seur autel chanter ne doit. 
Ne doit, ce dist, chanter tex prestre 
S'en un for non ou seur un trestre. 
Bouter le fist fors de sa cort. 
Se cele ou toute pitiez sort 
Pitié n'eüst dou chapelain, 
Il fust cheüs en mal pelain. 
Pitié en eut bien i parut, 
Car a l'evesque s'aparut 
La nuit meïsme que ç'avint. 
Vers mienuit devant lui vint 
Et dist mout aïreement : 
« Ce saiches tu certainnement : 
Se tu le matinet bien main 
Ne rapeles mon chapelain 
A son service et a s'oneur. 
L'ame de toi a desoneur 
Ainz trente jors departira 
Et es doleurs d'enfer ira. » 
En l'evesque n'eut qu'esmaier. 
Le chapelain sanz delaier 
Fist ramener. Quant il le vit, 
As piez li chiet et se li dist 
Qu'il ait, por Dieu, merci de lui ; 
S'il li a fait honte et anui, 
Il li amende a sa devise, 
Et se reface son servisse 
En tel maniere com il siut ; 
Puis que la mere Dieu le vielt, 
Ne le doit mie desvoloir. 
Pais eut li prestre a son voloir. 
A l'evesque pardona s'ire. 
Tote sa vie fu toz sire 
De lui et de totes ses choses. 
Celi qui la rose est des roses 
Fait bon servir et jor et nuit. 
Qui vielt aidier, nus ne li nuit. 
Qui en lui a sens ne savoir 
Par ce myracle puet savoir 
Que son service pas ne pert 
Qui la douce mere Dieu sert. 
Saichiez por voir certainnement 
Qui bien la sert et netement 
Son alevin a si corant 
Qu'adez la trueve secorant 
Et a la mort et a la vie. 
Son provoire n'oblia mie 
Quant l'evesques sus li corut, 
Mais erramment le secorut. 
Li bons prestre buer en chanta. 
En toz ses chans si doz chant a 
Qu'il fait de li trop bon chanter. 
Ne puet dyables enchanter 
Nului qui volentiers en chant. 
Si sont plaisant et doz si chant 
Que cil qui de bon cuer les chante 
Le dyable endort et enchante. 


A Chartres fu, ce truis, uns clers 
Orgiulleus, veulles et despers 
Et dou siecle mout curïeus. 
Et s'estoit tant luxurïeus 
Qu'il ne pooit estre tenus. 
Ses affaires estoit venus 
A ce qu'il ne pensoit a el. 
Ne por Paskes ne por Noël 
Ne por vigile ne por feste 
Ne s'en tenist nes c'une beste. 
Dou tout avoit perdue honte 
Qui les pluiseurs refraint et donte. 
A ce avoit mis tot son affaire 
Que ses voloirs voloit toz faire 
Mais tant avoit en lui de bien 
Qu'il ne passast por nule rien 
Devant l'ymage Nostre Dame, 
Tant fust engrant de nule fame 
Ne de riens nule enbesoigniez, 
Devant qu'il fust agenoilliez. 
A genoillons, face moillie, 
La saluoit mainte foïe 
Batant son pis mout humelement. 
Quez fox qu'il fust, mout doucement 
Amoit la mere au roi celestre, 
Mais anemis en son chevestre 
Le demena en tel maniere 
Qu'il fu ocis et mis em biere 
Qu'ainc a provoire ne parla. 
Lors fu assez qui mesparla, 
Lors fu assez qui dist dou pis. 
« C'est a bon droit qu'il est ocis, 
Ce dist chascuns. Toute sa vie 
A il usee em puterie. » 
Del clergié fu li conseus telz 
Qu'il distrent que telz menestrelz 
En leur aitre ja ne giroit : 
Leur aitres trop en empieroit 
Et reprové seroit adez 
Ce qu'il estoit mors desconfez. 
Fors de Chartres en un fossé 
Com un larron l'ont enfossé. 
Mais cele ou sort toute pitiez, 
Toute douceurs, toute amistiez 
Et qui les sienz onques n'oblie 
Son pecheür n'oblia mie. 
La douce dame, la saintisme, 
Se demostra au jor trentisme 
A un des clers de la cité. 
Mout durement l'a escité 
Et dist por quoi ne de quel conte 
Son chancelier ont fait tel honte. 
« Ainc ne connui, fait il, par m'ame, 
Vo chancelier, ma douce dame. 
Douce dame, je nel vi onques. » 
La mere Dieu li dist adonques : 
« Ce fu li clers, fait ele, frere, 
Que fors de vostre cymetere 
L'autrier si vilment enfoïstes. 
Assez de honte li feïstes 
Trente jors a, ne plus ne mains. 
Soventes fois a jointes mains 
S'agenoilla devant m'ymage. 
Quelz folz qu'il fust en son corage, 
Avoit mout bon proposement. 
A chaudes larmes doucement 
Me saluoit et jor et nuit. 
Cuidiez vos donc qu'il ne m'anuit 
Quant vous l'avez si adossé 
Que mis l'avez en un fossé ? 
Metez l'en fors, je le commant. 
Di le clergié que je li mant 
Ne me puet mie rapaier 
Se le matin sanz delaier 
A grant honeur n'est mes amis 
Ou plus biau liu de l'aitre mis. » 
Tout le clergié li clers assamble 
Bien matinet. A toz ensanble 
Tout em plorant dit et commande 
Ce que la mere Dieu lor mande. 
Chascuns le tient a grant merveille, 
Chascuns se saingne et esmerveille. 
Au clerc s'en corent clerc et lai ; 
Desfoï l'ont sanz nul delai, 
Car volentiers chascuns i toche. 
Une fleur truevent en sa bouche 
Si fremiant et si florie 
Com se luez droit fust espanie. 
Chascuns l'esgarde a grant merveille. 
La langue avoit ausi vermeille 
Com est en mai rose novele. 
Sainne l'avoit, entiere et bele 
Tout ensement con s'il fust vis. 
Chascun sambloit et ert avis 
Qu'encor un peu se remuast 
Et qu'ele encore saluast 
Jhesu Crist et sa douce mere. 
De mainte larme chaude et clere 
I eut mainte face arrousee. 
Chascuns disoit : « Dame honoree 
Qui Dieu portas en tes sainz flans, 
Com cil enploie bien son tanz 
Qui de bon cuer te sert et prie. 
Douce dame sainte Marie, 
Con buer fu nez et cil et cele 
Qui de bon cuer toz jors t'apele. » 
Larmes i eut a grant plenté. 
Quant assez eurent lamenté, 
Porté l'en ont a mout grant presse 
Et enfoï aprés la messe 
El plus biau liu dou cymentere. 
Oïr poez qui por la mere 
Le roi dou ciel ses genolz ploie 
Que sa painne bien i emploie. 
Qui ses plois vielt bien emploier 
En si fait ploi se doit ploier. 
Sa painne bien i emploia, 
Quant ses genolz por li ploia, 
Li clers qui ert si desploiez. 
Nus n'est en mal si emploiez 
La mere Dieu ne l'en desploit 
Mais qu'il a li servir s'aploit. 
En li servir a riche emploite. 
Son esploit fait qui s'en esploite. 


Uns moignes fu d'une abeïe 
Qui ma dame sainte Marie 
Amoit forment de tot son cuer. 
N'entrelaissast mie a nul fuer 
Por nul affaire son servise. 
Soucretains estoit de l'eglise 
Et uns des millors dou covent 
Se trop ne s'enyvrast sovent. 
C'est grans doleurs quant ceste teche 
A maint preudome si conteche. 
Cil qui d'ivrece est entechiez, 
Il est sougis a toz pechiez. 
Pluiseur en sont trop entechié. 
Cist soucretains par son pechié 
Une nuit vin tant contecha 
Que d'yvrece trop s'entecha. 
Grant talent eut et grant desir, 
Quant yvres fu, d'aler gesir. 
Mais cil le seut bien espïer 
Qui toz nos bee a conchïer ; 
Bien seit le mal monter et croistre. 
Si tost com il entra en cloistre 
Doisnez de vin et eschauffez, 
Encontre lui saut li maufez 
En guise d'un torel muiant. 
Cornes levees, tout bruiant 
Por lui hurter corut tout droit. 
Tout esfondré l'eüst luez droit 
Si qu'en sausist fors la boële 
Se ne fust une damoisele 
Qui acorut por lui aidier. 
Mais il n'est nus qui soshaidier 
Seüst si bele damoisele 
Ne si plaisant com estoit cele. 
En un chainse mout acesmee 
Acorut toute eschevelee, 
Une toaille en sa main destre. 
« Fui toi ! fui toi ! Ce ne puet estre, 
Fait la pucele a l'anemi, 
Que riens mesfaces mon ami. » 
La grans biautez de la pucele, 
Qui tant estoit plaisans et bele, 
Lc dyable tout esbloï. 
Si erranment com il l'oï, 
De sa voie se destorna 
Et en fuie mout tost torna. 
Quant li dyables s'en fuï, 
La pucele s'esvanuï 
Et li moignes fu toz delivres. 
Mais il estoit encor si yvres 
Qu'aval le cloistre chanceloit 
Et nequedent Dieu apeloit 
Mout coiement a vois serie 
Et ma dame sainte Marie. 
Quant l'eglise auques aprocha, 
Li dyables, qui tost brocha, 
A l'encontre li rest venus 
Com uns grans wainz noirs et velus. 
Au vis li saut com enragiez. 
Les iex li eüst esragiez 
Et trestot vif le desmenbrast 
Se la pucele n'en menbrast 
Qui li avoit devant aidié. 
Plus tost ne l'eüst soshaidié 
La damoisele racorut 
Et hautement le secorut. 
L'anemi luez en ra chacié 
Et durement l'a manechié 
S'il i revient une autre fois. 
Dolanz et maz, honteuz et cois, 
Li dyables luez s'en depart, 
Et la pucele d'autre part 
Se rest dou moigne departie, 
Qui de peür tranble et fremie. 
Par le cloistre sovent chancele. 
Mout li poise de la pucele, 
Qui n'est lez lui, s'estre peüst, 
Tant qu'a son lit mené l'eüst. 
De tost aler forment se painne. 
Au mostier vient a quelque painne, 
Mais un lion trueve a l'entree. 
Dens resquingniez, geule baee, 
A la gorge li est saillis. 
Ja fust li moignez malbaillis 
Se la pucele demorast, 
Car li lyons le devorast. 
Mais ele vint a mout bone eure. 
Ireement li corut seure ; 
D'une verge tant le bati 
Que contre terre l'abati. 
Tant l'a batu, tant l'a roissié 
Por peu ne l'a tout defroissié. 
Lors recommande a l'anemi 
Que mais ne viegne a son ami 
Et, s'il i vient, por voir le sache 
El fons d'enfer a une estache 
Sera loiez en tel maniere 
N'ira jamais n'avant n'ariere. 
Queue baissant, s'en rest fuïs 
Coruciez, mas et amuïs ; 
Ausi com fumiere devint. 
Ainc puis au moigne ne revint. 
La pucele le soucretain 
Mout doucement prist par la main. 
Tout maintenant desenyvra 
Que sa blanche main li livra. 
Tout main a main par grant delit 
L'en a mené desqu'a son lit. 
Li moignes est honteus et pris 
Quant a de vin esté souspris. 
N'ose parler a la pucele 
Ne demander nes qui est ele : 
N'ose dire ne plus ne mains. 
La pucele a ses blanches mains 
Le lit au moigne a descovert, 
Ens l'a couchié et puis covert. 
Mout en seut bien venir a chief. 
Son orillier desoz son chief 
Li a bouté mout doucement 
Et puis aprés mout saintement 
L'a saignié de sa bele main. 
« Garde, fait ele, que demain 
Bien matinet sanz nule essoine 
Soiez confez a mon bon moigne, 
Qui tant me sert et soir et main. 
N'est pas merveille se je l'aim, 
Qu'il me salue plus sovent 
Que tuit li moigne dou covent. » 
Le non dou moigne li a dit. 
« Dame, fait il, sanz contredit 
Vostre plaisir ferai par tot, 
Mais, s'estre puet, je vos pri mout 
A jointes mains, de cuer piteuz 
Que vostre doz non deliteuz 
Par vo plaisir me daigniez dire. 
Vos m'avez fait, Diex le vos mire, 
Si grant secors et si grant bien 
Que plus vos aim que nule rien. 
- Puis que tu vielz savoir mon non, 
J'ai, fait ele, Marie a non. 
Cil en mes flanz char et sanc prist 
Qui me cria et qui me fist : 
Je sui sa fille et sui sa mere, 
Il est mes fielz et s'est mes pere. » 
Li socretainz sanz demoree, 
Face moillie et esploree, 
La mere Dieu ses mains tendi. 
Mercis et graces li rendi 
De ce que l'eut desenyvré 
Et qu'ele ensi l'eut delivré 
Dou tor, dou chien et dou lyon. 
Par mout tres grant devotïon, 
En souspirant a ielz moilliez, 
Devant li s'est agenoilliez. 
Mout erranment son lit wida 
Et ses sainz piez basier cuida, 
Mais erranment que vers li vint, 
Onques ne seut qu'ele devint. 
Perdue l'eut qu'ainc n'en seut mot 
Plus tost qu'uns ielz n'uevre ne clot. 
Chaudes larmes assez plora. 
L'endemain plus n'i demora ; 
Au saint moigne tot plorant vint. 
Tout ce que la nuit li avint 
Tout mot a mot li a conté. 
Cil qui fu plains de grant bonté 
Sa penitance li enjoint. 
Afremé furent et ajoint 
En vraie amor tant con veschirent. 
La douce mere Dieu servirent 
Mielz qu'il n'avoient devant fait. 
Ha ! tres doz Diex, com sont refait 
Cil qui servent ta douce mere ! 
Biaus sire Diex, glorïeus pere, 
Con toz celz as bien espirez 
Qui toz leurs cuers ont atirez 
A son service jor et nuit. 
Adversitez nule ne nuist 
Nului qui la serve de cuer. 
Endurer ne puet a nul fuer 
Qu'ait destorbier, honte ne painne 
Cil qui de li servir se painne. 
Mout est cil plains de grant enfance 
Qui de l'ivre ot la delivrance 
S'a li servir n'est mout delivres, 
Car nos trovons en mout de livres 
Que de toz perilz se delivrent 
Cil qui a li servir se livrent. 
Li moignes fust a mort livrés 
Se par li ne fust delivrez. 
Si tost com sa main li livra, 
De l'yvresce le delivra. 
Qui s'ame vielt a Dieu livrer 
D'yvresce se doit delivrer, 
Car sainz Polz nos dist en son livre 
Qu'yvresce rent luxure et livre. 
A luxure est mout tost livrez 
Qui n'est d'yvrece delivrez. 


Por pluiseurs cuers plus enflammer 
A Nostre Dame mielz amer, 
Un doz myracle wel retraire 
D'un clerc qui fu de grant affaire, 
Riches d'amis et plains d'avoir, 
Qui ses voloirs volt toz avoir. 
Son fraim dou tout abandona 
Et touz au siecle se dona. 
Ou siecle mist toute sa cure, 
Seculers fu a desmesure. 
Mout li chaloit petit de s'ame, 
Mais tant i eut que Nostre Dame 
Par amoit tant en son corage 
Que ja ne trespassast s'ymage 
Ne por perece ne por laste 
Ne por essoine ne por haste 
Devant qu'il l'eüst saluee 
A genoillons, teste inclinee. 
Quant dit avoit le doz salu 
Qui tantes gens a tant valu, 
Mout doucement ses mains joignoit 
Et de rechief s'agenoilloit 
Contre terre devotement 
Et se disoit mout humelement : 
« Li sainz ventres soit beneïs 
Qui te porta, rois Jhesu Criz, 
Et beneoites les mameles 
Qui t'alaitierent si sont eles. 
Noz sires iez et nos sauverres 
Et de tot le mont rachaterres. » 
Mout longuement tint cest usage 
Tant qu'il chaï en un malage 
Qui l'alita et tint lonc tens 
Tant qu'il perdi memoire et sens. 
Puis en chaï en frenesie, 
Une desvee maladie. 
Les gens mordoit con enragiez ; 
Pluseurs eüst mout damagiez 
S'on ne l'eüst pris et loié. 
Li grans maus l'eut si fannoié 
Et si durement l'enraga 
Qu'a ses denz sa langue esraga. 
Ses levres defors et dedens 
Demainga toutes a ses denz 
Et de ses mains les dois eüst 
Toz demengiez s'il li leüst. 
Si li enfla forment li vis 
Nel conneüst hom qui fust vis ; 
N'i paroit ielz ne nez ne bouche. 
Ausi gisoit com une soche. 
Orribles ert a desmesure. 
S'ert si puans et plainz d'ordure 
Que nus ne le daignoit veoir, 
Car cil qui chiet en non pooir 
Ja n'iert si riches ne si cointes 
Qu'asez ne truist de mesacointez. 
Li clers par fu tant agregiez 
C'onques ne peut estre aligiez 
Ne par mire ne par mecine, 
Mais la dame qui tout mecine 
Et de touz maus la mecine a 
Mout doucement le mecina. 
Tant jut malades qu'il avint 
Ce li sambla c'uns angeles vint 
Mout pres dou lit ou il gisoit, 
Qui mout piteusement disoit 
Tout em plorant abbasse vois : 
« Dame, qui fluns, fontainne et dois 
Iez de toute misericorde, 
Ta grans douceurs comment s'acorde 
Que tant de mal tes clers endure ? 
Dame, onques mais ne fus tu dure, 
Cointe, fiere ne desdaigneuse. 
Ha ! douce dame glorïeuse, 
Ce que puet estre que je voi ? 
Ha ! mere Dieu, avoi ! avoi ! 
Ne sueffre plus que cil languisse, 
Ne si honteusement perisse 
Cil qui tant t'a lonc tans amee 
Et deprïee et reclamee. 
Douce dame sainte Marie, 
Se ta douceurs ne li aïe, 
Que li ara donques valu 
Ce que tant a dit ton salu ? 
Ses beles lëvres ou sont eles ? 
Et sa langue, qui tes mameles, 
Tes sainz costez et tes sainz flanz 
Beneoissoient en toz tans ? 
Dame en cui sort totes douceurs, 
Qu'atenz tu tant que nel sequeurs ? 
Se ne sequeurs, dame, les tiens, 
Qui secorra donques les siens ? 
Se ne sequeurs, qui secorra ? 
Se tu ne puez, qui le porra ? 
En'iez tu dame des archangeles ? 
Enne siez tu deseur les angeles 
Lez le costé et a la destre 
De Jhesu Crist, le roi celestre ? 
En'iez tu, dame, la pucele 
Qui alaitas de ta mamele 
Le roi dou ciel comme ton fil ? 
Quanque tu vielz enne vielt il ? 
Ha ! douce mere au Sauveür, 
Que feront donques pecheür 
S'en toi defaut leur esperance ? 
En'iez tu toute leur fiance ? 
Haute dame, haute royne, 
En'iez tu myres et mecine 
Qui de toz maus garist et cure ? 
Comment aras des autres cure 
Se de cestui n'as grant pitié ? 
S'envers cestui n'as amistié, 
Qui tantes fois par bon corage 
S'agenoilla devant t'ymage, 
Envers les autres qu'aras donques ? 
Ha ! mere Dieu, ce n'avint onques 
Que la douceurs qui en toi sort 
Vers pecheors fesist le sort. 
N'est nus pechieres, se bien t'aimme, 
Ne sequeures s'il te reclaimme. 
Par ta douceur cestui regarde. 
Je sui ses angeles et sa garde : 
S'il estre puet, je ne veil mie 
Qu'en tel maniere fint sa vie. » 
Queque li angeles ce disoit, 
Sour le chevés ou cil gisoit 
Est descendue une pucele 
Si acesmee et si tres bele 
Que nel saroit langue retraire. 
Et se par ert tant debonaire 
Qu'ele disoit mout doucement : 
« Biaus doz amis, tien, je t'ament 
Ce que je tant ai demoré. 
Mon saint ventre as tant honeré 
Et beneï par tantes fois 
Qu'il est mais bien raisons et drois, 
S'il en moi a point d'amistié, 
Que je de toi aie pitié. » 
Atant s'abaisse sor le lit. 
Mout sadement par grant delit 
De son doz saim trait sa mamele 
Qui tant est douce, sade et bele, 
Se li bouta dedenz la bouche, 
Mout doucement partot li touche 
Et arouse de son doz lait. 
Atant s'en va, dormant le lait. 
Tout maintenant s'est esvilliez. 
Mout durement s'est merveilliez 
Quant voit que toz est respassez. 
Plus haliegre se trueve assez 
C'onques n'avoit devant esté. 
Un jor me convenroit d'esté 
Se je retraire vos voloie 
La grant leece et la grant joie, 
Les grans graces et la loenge 
Que privé firent et estrange. 
Li clers dou siecle s'estranga 
Et son affaire tout changa. 
Bien aparut a son affaire 
N'iert proece fors de bien faire. 
Mout demena puis sainte vie. 
Nostre Dame sainte Marie 
Aama si d'amoureus cuer 
Que por s'amor jeta tout puer. 
Bien volt por li bien acointier, 
Ses acointes desacointier. 
Bien vit s'amor desacointoit 
Qui tex acointes acointoit. 
Si s'i acointa cointement 
Que tout malvais acointement 
Por l'acointier desacointa. 
Certes qui si cointe acointe a 
A cointe acointe est acointiez. 
Ja n'iert de Dieu desacointiez 
Cil qui sa cointe mere acointe. 
Nule acointance n'est si cointe. 


Un haut miracle mout piteus, 
Doz a oïr et deliteuz 
Et qui mout doit pecheürs plaire 
Ici aprés vos veil retraire. 
En escrit truis qu'il ot a Rome 
Ça en ariere un mout riche home. 
Partout estoit de grant renon. 
Fame avoit bele et de grant non ; 
N'avoit en toute la cité 
Dame de tele auctorité. 
Bon aumosnier et large estoient, 
A maintes gens grans biens faisoient. 
Ne savoient maladerie, 
Fame gisant n'ostelerie, 
Povre abbeïe ne convent 
Ne visitaissent mout sovent. 
Mais mout sovent se dementoient 
De ce que nul enfant n'avoient. 
Chascuns plorant s'en dementoit. 
Diex, qui leurs cuers mout bien sentoit, 
Quant assez eurent lamenté, 
Leur asevi leur volenté : 
Un fil lor dona bel et gent. 
Grant joie en orent mout de gent. 
Grant feste i ot et grant couvive. 
Chascuns deprie a Dieu qu'il vive 
Et tant li daint doner d'espace 
Qu'il soit preudom et qu'il bien face. 
Li peres tant l'enfant ama 
Et nature tant l'enflama 
A lui amer qu'il ne vit goute : 
L'amor de Dieu oblia toute. 
L'amor l'enfant si le plaissa 
Ses aumosnes entrelaissa 
Et les biens que faire soloit, 
Car tout espargnier li voloit. 
Ha, Diex ! qu'il est de celz encore 
Cui l'amors des enfans acore ! 
Si volentiers les muteplïent 
Dieu et sa mere en entr'oublïent. 
Un jor avint, si com Diex volt, 
Que li preudom vit bien et solt 
Que s'ame estoit en grant peril 
Por l'amor qu'avoit a son fil. 
Bien aperçut qu'il perdoit s'ame 
S'il ne laissoit et fil et fame. 
Sains Esperis si l'espira 
Qu'a ce son affaire atira 
Que por l'amor de Dieu conquerre 
Lairoit quanqu'il avoit en terre. 
A sa fame son cuer descuevre, 
Qui mout s'esmaie de ceste oevre. 
Assez paroles li a dites 
Que je n'ai mie ci escrites, 
Car je m'en veil briément partir. 
En trois parties fist partir 
Tout son avoir. L'une partie 
Pour Dieu a toute departie. 
Ses fix, qui ert encor popars, 
Et sa fame eurent les deus pars. 
Ensi son avoir departi 
Et puis dou siecle se parti. 
Si se mist a la destre part 
Dou signeur qui toz biens depart ; 
Por le regne dou ciel avoir, 
Laissa fame, fil et avoir. 
Mout demora tristre la dame. 
Bone aumosniere et bone fame 
Plus que devant aprés devint 
Tant que ses nons en tel point vint 
Peu parloit on se de li non. 
Nes l'apostoiles, qui eut non 
A ce tempoire Lucïens, 
Qui mout estoit bons crestïens, 
En grant chierté la dame avoit 
Por les grans biens qu'il i savoit 
Et por ce qu'iert si haute fame 
Qu'en toute Rome n'avoit dame 
Qui se presist a sa hautece, 
A sa valeur n'a sa richece 
Ne tant amaissent povres gens. 
Mout fu ses fix mignos et gens 
Et mout tost crut et amenda. 
Sa grans biautez si li benda 
Et esbloï les iex dou cuer 
Qu'ele ne soufrist a nul fuer 
Qu'il jeüst ja ne jor ne nuit 
S'avec li non, car grant deduit 
Dou valeton avoit la mere 
N'autre restor n'avoit dou pere. 
Tant crut qu'il fu valetons grans 
Et qu'envoisiez fu et engrans 
Dou siecle conoistre et user. 
La sainte dame refuser 
Son lit por ce ne li voloit, 
Mais, ausi com ele soloit, 
Chascune nuit par grant solas 
Le valeton entre ses bras 
Cochoit la bone crestïenne, 
Car tant n'amoit rien terrïenne. 
Un jor avint qu'en un biau lit 
Jurent andui par grant delit. 
Li uns a l'autre dognoia 
Tant qu'anemis les faunoia. 
Le feu souffla tant li maufez 
Qu'il fu espris et eschaufez 
Et que tant fist cil en sa mere 
Qu'engenra son fil et son frere. 
Por ce nos dit Sainte Escriture 
C'on doit adez fuïr luxure. 
Ce sachiez bien, tuites et tuit, 
Nus ne la vaint s'il ne la fuit. 
Quant la dame l'enfant senti, 
Trestoz li cuers li desmenti. 
Si fu dolante et plaine d'ire 
Ne seut que faire ne que dire. 
Lués erranment que l'enfant eut, 
Plus tost le mordri qu'ele peut 
Por la honte qu'ele douta. 
En ses priveez le bouta 
Si com dyables li fist faire. 
Nus ne seut rien de cest affaire 
Fors seulement Diex, qui tot voit, 
Et li dyables, qui avoit 
Tout ce basti et porchacié. 
Quant la dame eut ce mal brachié, 
Mout eut grant duel dedens son cuer ; 
Mais por ce ne volt a nul fuer 
Ses aumosnes laissier affaire, 
Ainz amenda bien son affaire 
La tierce part ou la moitié. 
Por ce s'ele eut mal esploitié, 
Desesperer ne se volt mie, 
Mais ma dame sainte Marie, 
Ou mout durement se fioit, 
A nus genolz sovent prioit 
Qu'ele de li eüst merci. 
Mais mout avoit le cuer noirci 
De duel, de tristrece et d'anui 
De ce que n'osoit a nului 
Sa destinee descovrir 
Ne sa mortel plaie aovrir. 
Mout estoit liez li anemis 
Quant si s'estoit bien entremis 
De conchïer la haute dame 
C'on tenoit si a sainte fame, 
Mais de ce grant tristrece avoit 
Que toz li mondes ne savoit 
L'oribleté qu'ele avoit faite 
Por ce que soit arse ou desfaite, 
Lardee, escorchie ou pendue. 
En humaine forme se mue, 
En guise d'un maistre d'escole. 
N'ert nus bons clers qui en parole 
Le poïst vaintre ne sousprendre. 
Maint en faisoit a lui entendre, 
Car nus bons maistres ne volsist 
Riens demander qu'il ne sosist. 
Mout fist le cointe et le signeur. 
Tout droit devant l'empereür, 
Ou mout avoit et clers et lais, 
Mout fierement vint ou palais. 
L'empereres lez lui l'assiet 
Car ses affaires mout li siet. 
Aprés li demande et enquiert 
Comment il a non ne qu'il quiert. 
« Sire, fait il, je sui uns maistres. 
Onques ne vos ne vos ancestres 
Ne virent mais si sage a Rome. 
De scïence est en moi la some ; 
Toutes par cuer les set ars sai. 
Se m'en volez metre a assai, 
En peu de tanz porez savoir 
Qu'il n'est nus clers de mon savoir. 
Quanque je veil di et devin. 
Ou monde n'a si bon devin. 
Fines merveilles hui verrez. 
Nus larrecins n'est si serrez 
Ne nus murdres ne nule chose 
N'est si coverte ne si close 
Je n'en sache la vérité. 
Se vos ne nus de la cité 
A rien perdut que tot ne rende, 
J'otroi c'on me traïnt ou pende. » 
Que vos feroie plus lonc conte ? 
A mainte gent fist mainte honte. 
Toutes les pertes faisoit rendre, 
Maint home fist ardoir et pendre. 
En peu de tanz par la cité 
Fu de si grant auctorité 
Que tuit et toutes l'enclinoient 
Et durement le resoignoient. 
Autant l'onnoroit l'empereres 
Con s'il fust sez fix ou ses freres. 
Un jor quant vit q'eut ou palais 
Assez haus homes, clers et lais, 
Lors s'apensa que son affaire 
D'or en avant porroit bien faire. 
L'empereür commence a dire : 
« Or m'entendez, fait il, biaus sire, 
Et vos et tuit cil qui ci sont. 
C'est grans merveilles quant ne font 
Ceste citez de chief en chief. 
Ele fondera, par mon chief, 
Au mien cuidier ainz demain prime 
Se n'amendez le plus grant crime 
Qui fais i fust onques encore. 
- Sainte Marie ! qui est ore, 
Fait l'empereres, qui ç'a fait ? 
Je n'i saroie nul mesfait 
Que n'amendaisse hautement 
Sanz nul delai meesmement, 
Celz tot avant que vos savoir 
Me ferïez par vo savoir. » 
Li dyables respont adonques : 
« Sire empereres, n'avint onques 
Dedenz Rome si grans mesfais 
Comme cil est qui or est fais. 
Sachiez de voir, bons rois loiaus, 
Que la murdriere desloiauz 
Qui est en tele auctorité 
Tout contreval ceste cité 
C'on dit que c'est dame saintisme 
A fait un si orrible crime 
Que nes dou dire ai je grant hyde. 
La desloiauz vielle omecide 
A tant pechié et tant mesfait 
Que de son fil a baron fait. 
Avec son fil a tant jeü 
C'un bel enfant en a eü 
Qu'ele a murdri a ses deus mains. 
Que vos diroie plus ne mains ? 
Faite a si grant enormité 
Que toz li airs de la cité 
En est puans et corrumpus. 
Toz doit estre ses cors rumpus 
A fors chevauz et deschirés. 
Si durement est Diex irés, 
Ce sachiez bien de verité, 
Fondre fera ceste cité 
S'il n'est vengiez de l'orde glote 
Que bien est drois que terre englote. 
- Biaus sire Diex, glorïeus pere ! 
Qu'est ce que j'oi ? dist l'emperere. 
Qu'est ce, biaus maistres, que vos dites ? 
Si me consaut Sains Esperites 
Ne se Diex ait merci de m'ame, 
Si saint cors ne si sainte fame 
Ne cuit qu'il ait en mon empire. 
- Sachiez, fait il, que c'est la pire 
De toutes celes qui i sont. » 
Touz li pueples crie et respont : 
« Taisiez, maistre, ne vaut nïent ! 
Nos savons bien a escïent 
Qu'il n'a en li barat ne guille. 
Bien sevent tuit cil de la vile 
Qu'ele n'a copes en ceste oevre. 
Les autelz revest et recuevre, 
Les viez mostiers et les chapeles. 
As mesiaus done et as meseles, 
En toz les lius ou puet venir, 
Quanqu'ele puet as mains tenir. 
Ele les viest, ele les chauce. 
Ele meïsme les deschauce 
Et se leur baise piez et mains. 
Tant est ses cuers doz et humains 
Povre gent fait d'umanité 
Plus que tot cil de la cité ; 
Touz les soustient, toz les norrist. » 
Li dyables adonc sorrist. 
« Ahi ! fait il, ahi ! ahi ! 
Longuement a le mont traï 
Et deceü par tel maniere. 
Tout ce fait ele, la murdriere, 
Por covrir son conchïement. 
Or sachiez tuit tout finement 
Qu'ors et puans est ses affaires. 
Un enfant eut encor n'a gaires. 
Dedenz sa chambre s'enangla, 
Se le murdri et estrangla, 
Puis le rua en sa privee. 
- Ele est, par foi, mal arrivee, 
Fait l'empereres, se c'est voirs, 
Mais je dout mout que vos savoirs 
Ici endroit ne vous deçoive. 
- Sire, il n'est riens je n'aperçoive 
Ne biens ne maus que je ne sache. 
Faites me pendre a une estache, 
Noier ou Toivre ou en un puis 
Se ce murdre prover ne puis. 
Bons empereres, plus n'i tarde ! 
Fai amener la pappelarde 
Qui par sa grant pappelardie 
Deçoit tout le monde et conchie. 
S'ele denoie cest affaire, 
Le juïse luez li fai faire. 
S'ele n'en chiet, sanz plus atendre 
A unes forches me fai pendre. » 
L'empereres luez la manda. 
Tost vint - puisqu'il le commanda, 
N'i volt metre delaiement - 
Et l'empereres hautement 
La salua et conjoï. 
Tout ce qu'avez devant oï 
Tout mot a mot et tout a trait 
Li recite tout et retrait. 
Si grant honte a la bone dame 
Qu'il samble bien que fus et flame 
Par mi le vis saillir li doie. 
Contre terre s'embronche et ploie. 
Tel vergoigne a ne set que face. 
De ses deus mains cuevre sa face. 
Li cuers li faut et tuit li membre. 
« Diex ! fait ele, s'il ne te menbre 
Par la prïere de ta mere 
De ceste lasse, l'emperere 
Ardoir me fera ou desfaire. 
Conseille moi, ne sai que faire. 
Encor me soie tant mesfaite 
Que doi par droit estre desfaite, 
Il me poise de mon mesfait. 
Ha ! piteux Diex, que qu'aie fait, 
Garde mon cors ne soit peris. » 
Adonc descent Sainz Esperis, 
Qui a respondre li aprent. 
Hardïement son cuer reprent 
Et puis a dit : « Sire emperere, 
Se Dieu plaist et sa douce mere, 
A cui conseil me veil atendre, 
Mout hautement me cuit desfendre 
De ce qu'a dit cis faus devins. 
Mais sanz conseil a vo cort vins, 
Se vos requier un respit cort 
De revenir a vostre cort. 
Si consillie iere en dedens 
Que menteür par mi ses dens 
Ferai celui qui tel anui 
Et tele honte m'a faite hui. 
- Sire, sire, fait li devins, 
Bien coranz iert ses alevinz 
Se part de cort par tele guile. 
Bons emperere, ele vos guile : 
Ele ne tent a autre rien 
S'a fuïr non, ce sachiez bien. 
Ou respit n'a point de raison. 
Esclugnier faites sa maison : 
Se li murdres n'i est trovez, 
Con leres revois et provez 
Soie pendus encore ancui. 
- Taisiez vos, maistre, taisiez ! cui ! 
Volés me vos tenir si cort 
Que soiez sires de ma cort ? 
Tot vo conseil ne querrai mie. 
La dame est mout de bone vie, 
De grans gens et de grant affaire : 
Se ne li veil tel honte faire 
Qu'en sa maison ensi envoi 
Por vostre dit. Avoi ! avoi ! 
Maistre, n'a pas en tant raison. 
Voist s'en la dame en sa maison, 
Si se consaut dusqu'a demain. 
Si droite cuit tenir ma main 
Et si roide sor ceste affaire 
Le feu ferai bien matin faire : 
Se tel la faites con vos dites, 
Arse sera ; vos serez quites. 
Se desfendre se puet la dame, 
Onques Diex n'ait merci de m'ame 
Se je por quatre mile mars 
Laissoie que ne fuissiez ars ! » 
Atant l'a prise par la main. 
« Dame, fait il, dusqu'a demain 
Vous doing respit de ceste chose. 
Por ce se li maistres me chose, 
Ne lairai mie je nel face. 
Or vos consaut Diex par sa grace ! » 
La cors atant s'est departie. 
La dame a toute sa partie 
Est repairie en sa maison. 
Bien voit qu'ele a peu de saison 
Ne rien n'i vaut aïe humainne. 
Priveement grant duel demainne, 
Son grant pechié gemist et pleure. 
La mere Dieu que la sequeure 
A nus genolz sovent deprie, 
Car grant mestier a de s'aïe. 
Tout maintenant sanz demoree, 
Mate, dolente et esploree, 
A l'apostoile en est venue, 
Qui mout est liez de sa venue. 
Tout em plorant l'en mainne cele 
Devant l'autel d'une chapele. 
Luez droit li chiet as piez pasmee. 
Au revenir s'est mout blasmee, 
Son pis debat et sa forcele. 
« Lasse ! lasse ! lasse ! fait ele, 
Con l'eure fu pesme et amere 
Que conceüe fui en mere ! 
Li devineres, biaus amis, 
Seur ceste lasse un blasme a mis 
Si ort, si vil et si puant 
Por peu que sanc ne vois suant 
De honte, de duel et d'anui. 
Biaus tres doz peres, s'a nului 
Devés jamais doner conseil, 
Consilliez moi ! Je me conseil 
A vous, qui estes mes bons pastres. 
Vos oignemens et vos emplastres 
Doit tout le monde asoagier. » 
Adont commence a erragier 
Sa blonde crine et a detraire. 
L'apostoiles a grant contraire 
Quant il la voit si tormenter, 
Ses poins debatre et dementer. 
« Or vos levez, fait il, amie. 
Dame qui maine bone vie 
Ne doit mie estre mesmenee. 
Honeste vie avez menee, 
Ce sevent bien maintes et maint. 
Foi que doi Dieu, qui lassus maint, 
Tant cuit savoir de vostre affaire 
Que pres sui d'un juïse faire 
Por vos se l'emperere vielt. » 
A ces mos la lasse raquielt 
Parfondement a souspirer 
Et ses chevolz a detirer ; 
Son vis esgratine et depiece. 
Si serree est qu'en mout grant piece 
Ne puet parler n'un seul mot dire. 
Grant piece aprés dit : « Biaus doz sire, 
Biaus doz pere, biaus doz amis, 
Il est tout voirz quanque m'a mis 
Li devins sus et plus encore. 
Honte m'ocist et diex m'acore. 
Trop est dure ma destinee. 
Par droit doi estre traïnee, 
Vive lardee, arse ou noïe. 
Ou monde n'a si faunoïe 
Ne si desloial con je sui. 
Avec mon fil, lasse, tant gui 
C'un enfant oi, que je murdri. 
A mes ordes mains l'enfoï 
En si ort liu c'on nel doit dire. 
Por peu li cuers ne me part d'ire. 
Tant sui desmesuree et gloute 
Ne garc l'eure terre m'engloute. 
Tant ai fait, lasse, d'ors pechiez 
Puanz en est et entechiez 
Li airs partout la ou je sui. 
Lasse ! moi poise c'onques fui 
Ne conceüe n'engenree. 
Cil qui fu doz com mielz en ree 
Mout doucement la conforta. 
Dedenz son cuer grant confort a 
Quant il la voit si repentant. 
Bien seit, quant cuers se repent tant, 
Dou roi qui sa mort pardona 
Remissïon et pardon a. 
« Sachiez, fait il, ma douce amie, 
Qu'il a merci qui merci crie, 
Car Diex est doz et debonaire 
Plus que ne puet langue retraire. 
Quant sainz Pierres merci cria, 
Qui par trois fois Dieu renoia, 
Il eut merci, ma douce suer. 
Qui merci crie de bon cuer 
Et qui dou tout lait son mesfait, 
Il a merci que qu'il ait fait. 
En'eut merci la Madelainne, 
Qui de pechiez estoit si plainne ? 
En'eut merci l'Egipcïenne, 
Qui tant fu fole crestïenne ? 
Par la prïere et par l'aïe 
De ma dame sainte Marie 
La visita li rois de gloire. 
S'en cuer l'avez et en mimoire, 
Si hautement vos secorra 
Que nus grever ne vos porra. 
Metez seur li tout vostre affaire : 
N'ara pooir de vos mesfaire 
Nus qui vive, bien le sachiez. 
Fremez en li et atachiez 
Vostre esperance et vo coraige : 
Tost vos ara de cest hontage 
Et delivree et garantie. 
Se vostre cuers bien s'i afie, 
A vostre plait demain ira 
Et partout vos garantira. 
Si voi le terme brief et cort 
Que vos devez aler a cort 
Que j'enjoindre ne vos os mie 
Grant penitance, douce amie. 
Je vous asoil et Diex si face 
Par sa douceur et par sa grace. 
Une fois ditez par bon cuer 
Vo paternostre, bele suer, 
Et toute ceste mesestance 
Souffrez en non de penitance. 
Ne vos veil ore chargier plus. 
La mere au haut roi de lasus 
En vostre aïe soit demain. » 
Lors l'a saignie de sa main, 
Au roi dou ciel l'a commandee. 
La dame atant s'en est tornee. 
En orison fu toute nuit. 
La matinee eut mout grant bruit 
Et grant noise contreval Rome. 
L'empereres et li preudome 
Assamblé furent ou palais. 
Assez i eut et clers et lais. 
Li devins fu premiers venus, 
Qui durement ert chiers tenus 
Des haus homes de la cité 
Por ce qu'il disoit verité 
De quanqu'on voloit demander. 
L'empereres fist commander 
Qu'alumez fust mout tost li feus. 
Luez droit fu fais si mervilleuz 
Que toz li airs en obscurci. 
« Seromes nos toute jor ci, 
Fait li devins, sire emperere ? 
Il n'est nus murdres qui n'apere, 
Et cis ancui bien aparra. 
La murdriere voir n'i garra : 
Ou grant brasier l'estuet bruïr. 
Ne bee mais fors affuïr, 
Mais devant vos venir l'estuet. 
- Ha ! sire maistre, encor li puet, 
Fait l'empereres, Diex aidier. 
Mout cuide bien sovent plaidier 
Teus qui en est mout entrepris. » 
L'empereres un mes a pris ; 
Tost a la dame a cort mandee. 
Cele qui se fu commandee 
Au roi dou ciel et a sa mere, 
Puisque la mande l'emperere, 
N'i volra metre nul delai. 
Tuit si ami, et clerc et lai, 
Conduite l'ont dusqu'a la cort. 
Trestoz li pueples i acort 
Et povres gens tuit i aqueurent, 
Qui de pitié tenrement pleurent. 
Tout em plorant, chascuns deprie 
A ma dame sainte Marie 
Que de hontage l'escremisse 
Si que de cort a joie risse. 
Nule esperance n'a la dame 
En conseil d'ome ne de fame. 
Bien voit ne puet conseil avoir 
Ne par parenz ne par avoir. 
Humains consaus rien ne li vaut : 
Dieu deprie qu'il la consaut 
Tout em plorant a basse vois. 
Le signe de la vraie crois 
A fait la dame emmi sa face. 
Dieu deprie que de li face 
D'or en avant sa volenté. 
Tout a son cuer en lui enté. 
Mielz vaut assez, c'en est la some, 
Qu'ele s'afit en Dieu qu'en home. 
A ma dame sainte Marie 
Piteusement em plorant prie 
Que dou devin l'empereür, 
De cui ele a si grant peeur, 
Par sa douceur la daint rescorre. 
Cele qui de toz celz secorre 
Qui bien l'aiment n'est pas tardive 
Cuer et corage li ravive. 
En peu de tans l'a resjoïe, 
Car il li samble qu'en l'oïe 
Li a consillie Nostre Dame. 
« Or n'aies garde, bone fame. 
Le faus devin, le gengleeur 
De cui tu as si grant peeur, 
D'un seul regart t'esbaubirai. 
Entre ou palais, les toi irai. 
Puisque serai por toi aidier, 
Legierement poras plaidier. » 
Quant Nostre Dame eut confortee 
Celi qui tant ert amortee, 
Ou palais entre sanz delai. 
Adonc n'i a ne clerc ne lai 
Ne se mervalt mout durement 
Quant ele vient si lïement. 
Nes l'emperere s'en merveille, 
Car coloree est et vermeille 
Et comme rose fresche et clere. 
« Maistre, maistre, fait l'emperere, 
Foi que je doi saint Sauveür, 
Vez la la dame. Tel peeur 
Con vos disiez n'a ele mie. 
- Sauve vo grace, ne cuit mie, 
Fait li devins, que ce soit ele. 
- Si est, par Dieu, si est ! C'est ele 
Cui metez sus la grant merveille 
Dont touz li mondes s'esmerveille. 
Ele est venue assez par tans : 
Or commenciez, il en est tanz. 
Il est raisons, si com moi samble, 
Que cist preudome tuit ensamble 
Oient de quoi vos l'acusez. 
- Sire, fait il, vos m'amusez. 
Bien sai de voir, sanz nule doute, 
Que ce n'est pas la vielle gloute, 
La desloiaus ne la murdriere 
Qui faisoit ier si morte chiere. 
Ceste est vermeille et coloree ; 
Cele estoit mate et esploree, 
Fade, flestre, hideuse et pale. » 
Tuit s'esmerveillent par la sale, 
Mais un seul mot n'ose nus dire. 
Li devins tranble et fremist d'ire 
Ausi com s'il eüst la fievre. 
« Vos me tenez, je cuit, por chievre, 
Sire devins, fait l'emperere. 
Foi que je doi l'ame mon pere, 
Se me veez torner un peu, 
Ja vos ferai jeter ou feu 
Que me fesistes si main faire. 
Une dame de haut affaire, 
De haute vie et de saintisme, 
Avez sus mis si tres grant crisme 
Con de son enfant estrangler. 
Or voz cuidiez par vo gangler 
Tout l'affaire torner a guille. 
Par cele foi que doi saint Gille, 
Ne lairoie por cinc cens mars 
Que ne fuissiez orendroit ars 
Se ne provez vostre arramie. 
La bone dame est mout m'amie : 
Se la volrai par droit mener. » 
Lors la commence a acener 
L'empereres qu'ele avant vigne, 
Et li devins fronche et reschigne 
Quant il la voit venir vers lui. 
« Bons empereres, je m'en fui, 
Fait li devins, ne puis plus estre 
En ceste sale n'en cest estre. 
Mas et dolans me convient dire 
Ce de quoi j'ai au cuer grant ire : 
Je n'os atendre ceste fame, 
Car par la main la tient la dame 
De cui Diex volt faire sa mere. 
Assez est plus luisanz et clere 
Que solauz n'est, ce m'est avis. 
La grans clartez de son cler vis 
M'a ja les ieus toz esbloez. 
Or faites mielz que vos poez. 
Vers li n'ai force ne pooir, 
Ainz la dout tant ne l'os veoir. 
Pour li sui mas et amuïs. » 
A cest mot s'est esvanuïs. 
Onques ne seut nus qu'il devint. 
« Sainte Marie ! ainc mais n'avint, 
Fait l'emperere, tex merveille. » 
Sovent se saigne et esmerveille. 
Em piez saut sus tout em plorant, 
Vers la dame vient tout corant, 
Baisie l'a et conjoïe. 
Onques ne fu tex joie oïe 
Com eut le jor contreval Rome. 
Bien seurent tuit, c'en est la some, 
Qu'en forme d'ome s'estoit mis 
Li dyables, li anemis, 
Pour faire ardoir la sainte fame. 
Mout fu a Rome Nostre Dame 
Ce jor servie et honeree, 
Et mainte cloche i eut sonee 
Por le myracle, que tuit virent. 
Mielz en amerent et servirent 
La douce mere au roi celestre 
Et laiez gens et clerc et prestre, 
Et la dame toute sa vie 
A ma dame sainte Marie 
Fu si acline et redevable 
Com a celi qui dou dyable 
Par sa douceur la delivra. 
A li servir si se livra, 
Tant con veschi, la bone dame 
Que Diex en eut une bele ame 
Par la prïere de sa mere, 
Qui n'est onques lente n'avere 
De celz aidier qui de cuer l'aimment 
Quant il l'apelent et reclaimment. 
Cist myracles bien nos ensaigne 
N'est nus pechieres, s'il se baigne 
Ou saint baing de confessïon, 
Que Diex vraie absolutïon 
De ses pechiez luez ne li face. 
Confessïons a tele grace, 
Quant ele est pure, nete et monde 
Que toz pechiez netoie et monde. 
Confessïons escure et leve 
Quanque pechiez soille et debeve. 
Par li la dame s'eslava 
Cui ses pechiez tant debava 
Qu'ele fust arse en une flame 
Se Diex ne fust et Nostre Dame. 
Pechiez honist quanqu'il ataint, 
Pechiez fait home noir et taint, 
Pechiez fait home maigre et pale, 
Pechiez en enfer l'ame avale, 
Pechiez honist le cors et l'ame, 
Mais confessïons est si dame 
Qu'ele garist et qu'ele sanne 
Celz et celes ou ele assanne. 
Confessïons home assoage, 
Confessïons fait lié corage, 
Confesse fait plus blanc de lait 
Ce que pechiez fait noir et lait : 
Confessïons, c'en est la some, 
Si durement embelist home 
Nel reconoist li anemis. 
Confessïons maint home a mis 
En paradis et met encore. 
S'ame murdrist, tue et acore 
Et dampne sanz redemptïon 
Cil qui n'ante confessïon. 
Confessïons, quant ele est pure, 
Netoie tout home et espure. 
Cil au pur Dieu put et purra 
Qui purement ne s'espurra. 
Ha ! mere Dieu, qui celz espures 
Qui t'aimment de pensees pures, 
De ton saint, pur espurement 
Si nos espure purement 
Qu'en enfer ne soions puré 
Au jugement quant espuré 
Seront li pois de la puree 
Qui iert ou puis d'enfer puree. 


Tuit li myracle Nostre Dame 
Sont si piteuz et doz, par m'ame, 
N'est nus qui bien les recitast 
Cui toz li cuers n'en apitast. 
Un en veil dire et reciter 
Qui toutes gens doit esciter 
A servir la haute pucele 
Qui del doz lait de sa mamele 
Norri le puissant roi celestre. 
En escrit truis qu'il fu uns prestre 
Riches, avers et convoiteus. 
Encor en est assez de teus. 
En la paruisse a ce provoire 
Tout en un jor, c'en est la voire, 
Une fame et uns hom morurent, 
Mais leur fins mout diverses furent. 
La fame ert povre et li hom riches, 
Useriers, fors, avers et chiches. 
La fame estoit une viellete. 
En une povre maisonete, 
Close de pieux et de sorciaus 
Com une viez seuz a porciaus, 
Maint jor avoit pesant et triste, 
Car peu pain avoit et mal giste. 
En sa maison close de soif 
Avoit sovent et faim et soif. 
Toute pelue estoit de faim. 
En son lit n'eut pesaç ne faim, 
Mais estramier qui mout ert cors 
Qu'eut conqueslu aval ces cors. 
Par deseur n'ot q'un drap de chanve 
Viez et mauvais, errés et tenve. 
En li n'avoit barat ne guille. 
Son pain queroit aval la vile ; 
Autre moisson ne moissonnoit. 
Quant aucuns preudom li donoit 
Ou poitevine ou maaillete, 
S'achatoit une chandillete ; 
Lors si l'offroit la bone fame 
En l'oneur Dieu et Nostre Dame. 
Li useriers riches estoit, 
Car deus pour trois toz jors prestoit. 
C'ert li plus riches c'on seüst. 
Ne prisoit voisin qu'il eüst 
Vaillant la queue d'une poire. 
Ne remanoit marchiez ne foire 
Ou n'engenraissent ses denrees 
Qu'avoit d'usures engenrees. 
Mout est usure enfrunne et gloute : 
Nului n'ataint qu'ele n'engloute. 
Toz li mons doit haïr usure. 
C'est uns dyables qui pasture 
Geule baee sanz sejor 
Ausi la nuit come le jor. 
Tant par est plains de grant menjue 
Plus muert de faim quant plus mainjue. 
Mais mors, qui n'est mie a amordre 
Des useriers malement mordre, 
Cel userier si parfont mort 
Morir l'estut de male mort. 
Si tost con la mors l'asailli, 
Toz tressua et tressailli. 
Porter se fist en son biau lit, 
Qui parez ert par grant delit 
De covretoirs, de coutez pointes 
Et d'orilliers mignos et cointes. 
Mout fu li liz de riche ator. 
Si parent vinrent tot entor - 
Si fil, ses filles et sa fame, 
Qui plus plaingnent le cors que l'ame. 
Li uns pleure, li autres crie. 
Li prestres ne s'oblie mie ; 
Atout son clerc i vint corant. 
Toute la gent trueve plorant 
Por l'userier, qui se detuert 
Et qui a grant angoisse muert. 
Au poz li a tasté li prestres ; 
Les huis fait clore et les fenestres 
Que ne li facent mal as ielz. 
« Sire, fait il, il vos iert mielz 
S'un petitet poez süer, 
Mais gardez vos de remüer. 
Il a encore, biaus amis, 
En vos quanque Diex i a mis. 
Confortez vos en vo corage : 
Assez de plus felon malage 
Voit on maint home retorner. 
Mais toutes voiez atorner 
Devez mout bien tot vostre affaire. 
Hom ne puet pas trop de bien faire. 
Se vos faites vo testament, 
Tant garrés vos plus erramment ; 
Por ce n'arez vos se mielz non. 
Uns preudom estes de grant non, 
De granz gens et de grant affaire : 
Se devez mout de biaus lais faire. 
- Sire prestres, fait il, je lais 
Tot mon affaire et toz mes lais 
Seur mes enfanz et sor ma fame. 
- Voire, biaus sire, fait la dame, 
Bien l'atirrons une autre fois. 
Recovrez vos, tenez vos cois : 
N'arez, se Dieu plaist, se bien non. 
- Non voir, dame, ce n'ara mon, » 
Ce li respondent fil et filles, 
A cui il n'est mie deus billes 
Que l'ame a l'userier devingne 
Mais que chascune et chascuns tigne 
Sa partie dou grant avoir. 
N'est mie plains de grant savoir 
Cil qui vielt bien faire por s'ame 
Quant il s'en atent a sa fame 
N'a ses enfans, ce m'est avis : 
Li mort as mors, li vif as vis. 
Dedens sa povre masonete 
Fu acouchie la viellete 
Et agrevee d'un malage. 
Mout doucement en son corage 
Requiert et prie Nostre Dame 
Que sen doz fil deprit por s'ame 
Par sa douceur et par sa grace. 
Ne trueve qui nul bien li face 
Ne de li servir s'entremete 
Fors une povre baisselete. 
Par celi mande le provoire 
Que por l'amor au roi de gloire 
Tost la viegne commenïer. 
Cele, qui nel vielt oblïer, 
Toute esperdue et tout plorant 
Chiez l'userier vient tout corant, 
Ou grant duel mainnent si ami. 
Au provoire, que vit enmi, 
Dist la garce toute esperdue : 
« Sire, la vielle de no rue 
Vos mande que sanz detrïer 
Tost la venez commenïer. 
Ne cuide ja veoir la nuit. 
Ja n'i venrés a tans, ce cuit, 
Se vos tost ne vos manoiez. 
- Pucele, fait li renoiez, 
Qui l'userier le poz portaste, 
Or n'aiez mie si grant haste. 
N'est pas perilz s'ele m'atent, 
Car ne muert vielle quant pié tent : 
Vielle ne muert, c'en est la some, 
Se mors a force ne l'assome. 
Ceste ne morra mie encore. 
Au roi dou ciel car pleuïst ore 
Qu'ele fust ja porrie en terre 
Et cis preudom, qui si me serre, 
Fust ausi sainz com onques fu. 
Preudom estoit, certes mar fu. 
Tant durement l'aim de mon cuer 
Que laissier nel puis a nul fuer. » 
Quant l'entendi la meschinete, 
Plorant revient chiez la viellete. 
En souspirant li a dit : « Dame, 
Diex ait merci de la vostre ame, 
Que li prestres ne venra mie. » 
La viellete, la Dieu amie, 
Cui ja tenoit la mors au cuer, 
Em plorant dit : « Ma douce suer, 
Puisque venir n'i vielt li prestre, 
Je me commant au roi celestre 
Et a sa douce sade mere. 
Li cors assez a de misere, 
Or penst la mere Dieu de l'ame. » 
Li prestres eut tost la povre fame 
Por l'userier arriere mise, 
Car espris fu de covoitise. 
Mout durement estoit engrant 
Que riche lais eüst et grant, 
Peu li chaloit de l'autre affaire. 
Un dyacre eut mout debonaire 
Li prestres en sa compaignie, 
Qui mout ert plains de cortoisie 
Et s'estoit mout bons crestïens 
De meurs chenus et ancïens, 
Mais assez ert d'aage jones. 
Quant il oï les grans ramprosnes 
Que ses sires ensi disoit, 
Qui la viellete despisoit, 
Au cuer en eut doleur et ire, 
Mais por les gens n'osoit mot dire. 
Mout souspire parfondement, 
Car il seit bien certainnement, 
Se la viellete ensi devie, 
Que c'iert pechiez et vilonie. 
Au prestre vient, si li conseille 
Priveement dedenz l'oreille 
Que c'iert mout grans perilz a s'ame 
S'il ne sequeurt la povre fame. 
« Diex aïe confait conseil ! 
Fait li prestres. Toz me merveil 
Ou vos avez si grant sens pris. 
Sages estes et bien apris 
Et cortois, se Diex me sequeure, 
Quant me loez qu'orendroit queure 
Commenïer une truande 
Qui d'uis en huis son pain demande 
Et ce riche home laisserai. 
Certes, biaus maistre, non ferai. 
N'ai nul talent que je le lais 
Devant qu'ait devisez ses lais. 
- Sire, sire, fait li dyacres, 
Se Diex m'aït et sains Fyacres, 
Grant peril a au detrïer. 
Je la corrai commenïer, 
Se vos volez, ançois qu'avigne 
Chose de quoi honte vos vigne. 
- Dont alez tost, ce dist li prestre, 
Car je ne veil mie seus estre. » 
Li clers, qui fu mout bien apris, 
Le cors Nostre Signeur a pris. 
A l'ostelet la povre fame 
S'en vient toz seus, mais n'i trueve ame. 
Si grant clarté i a veüe 
Que grant peür en a eüe. 
Ou povre lit a la viellete, 
Qui covers ert d'une natete, 
Assisez voit douze puceles 
Si avenans et si tres beles 
N'est nus, penser tant i seüst, 
Qui raconter le vos peüst. 
Acoutee voit Nostre Dame 
Seur le chevés la povre fame, 
Qui por la mort sue et travaille. 
La mere Dieu d'une toaille, 
Qui blance est plus que flors de lis, 
La grant sueur d'entor son vis 
A ses blanches mains li essuie. 
Por peu li clers ne torne en fuie 
De la grant hisde qu'il en a, 
Mais mout doucement l'acena 
De sa tres douce main polie 
Nostre Dame sainte Marie. 
Li clers, a cui li cuers revint, 
Mout humelement vers le lit vint. 
La mere Dieu et ses puceles, 
Qui tant erent plaisanz et beles, 
Levees sunt isnelement 
Si s'agenoillent humelement 
Contre le cors au Sauveür. 
Li dyacres a tel peür 
Que toz ses cors fremie et tranble 
Ausi con fait la foille ou tranble, 
Mais cele en cui pitiez est toute 
Li dist : « Biaus clers, or n'aiez doute, 
Mais seez vos par grant delit 
Les ces puceles en ce lit. » 
Li clers n'i va plus demorant, 
Ou lit s'assiet tout em plorant. 
« Or tost, biaus clers, fait Nostre Dame, 
Confessez ceste bonne fame, 
Et puis aprés tout sanz freür 
Recevera le Sauveür 
Qui char et sanc volt en moi penre. » 
Li clers, qui eut le cuer mout tenre, 
A plorer prist mout tenrement. 
La povre fame isnelement, 
Qui de mal ert mout apressee, 
Mout doucement a confessee 
Et puis en la bouche li mist 
Le precïeuz cors Jhesu Crist. 
Quant ele fu commeniie, 
Couverte l'ont et ratirie 
La mere Dieu et ses puceles. 
Lors dist une des damoiseles 
A ma dame sainte Marie : 
« Encor, dame, n'istera mie, 
Si com moi samble, dou cors l'ame. 
- Bele fille, fait Nostre Dame, 
Travillier lais un peu le cors 
Ançois que l'ame en isse fors 
Si qu'espuree soit et nete 
Ançois qu'en paradys la mete. 
N'est or mestiers qu'i soions plus : 
Ralons nos en ou ciel lasus. 
Quant tanz en ert, bien revenrons ; 
En paradys l'ame enmenrons. » 
Atant laissent la povre fame 
Les puceles et Nostre Dame. 
Mout a li clers grant joie eüe 
De Nostre Dame, qu'a veüe. 
Onques mais n'eut joie gringneur. 
Plus tost qu'il peut a son seigneur 
Est repairiez, qui l'atendoit 
Chiez l'userier, qui s'estendoit 
Et dejetoit jambes et bras. 
« Ostez, ostez, fait il, ces chas ! 
Ja m'aront les iex esragiez. » 
Ensi crie com enragiez. 
Tel peür a por peu ne desve. 
Ce dist chascuns : « Je cuit qu'il reve. 
C'est li malages qui l'argue. » 
Tel peür a que toz tressue 
Li clers, qui voit ceste merveille. 
Sovent se saigne et esmerveille 
De ce que nus nes voit fors il. 
Il en voit bien cinc cens ou mil 
Entor le lit a l'userier 
Plus noirs que sas a charbonier. 
Con waignon sont velu et grant. 
De l'estrangler sont mout engrant. 
Grans ongles ont et agus dens. 
Dedenz la geule la dedens 
Sovent lor poez li embatent 
Et de lor queues le debatent, 
Et li autre revont saillant, 
De trastre en trastre baaillant. 
Par laienz a tel sailleïs 
Et de chas si grant mialleïs 
Qu'il samble bien au clerc sanz doute 
Que por les chas voie nus goute. 
Li dyacres, sanz nule fable, 
Set bien que ce sont vif dyable, 
Qui dou chaitif atendent l'ame. 
Sovent deprie a Nostre Dame 
Qu'ele le gart et escremisse 
Si que dou sens par peür n'isse. 
« A cent dyables, fait il, lais 
Cest userier et toz ses lais, 
Sa grant pecune et son avoir. 
Je n'en quier ja denier avoir. 
Je m'en revois a ma viellete. 
Mielz vaut sa pauvre maisonnete, 
Encor soit ele noire et sale, 
Que cis palais ne ceste sale. » 
A sa viellete s'en repaire, 
Car son obseque volra faire 
Si tost con l'ame en ert partie. 
Mais ma dame sainte Marie, 
Qui dame est dou ciel et de terre, 
L'ame estoit ja venue querre 
Atot sa bele compaignie. 
Cele ou sort toute courtoisie 
Et ou toute douceurs repose 
Le clerc, qui venir avant n'ose 
Apele mout courtoisement 
Et se li dist mout doucement 
Qu'il viegne avant et qu'il se siece. 
Quant sis se fu les li grant piece, 
A ses piez s'est agenoilliez 
Et se li prie a ielz moilliez 
Que se li plaist que commant l'ame 
Qu'ele isse de la povre fame, 
Car trop traveille durement. 
La mere Dieu piteusement 
Vers la viellete s'est tornee. 
« O, tu, ame boneeuree, 
Fait la pucele glorïeuse, 
Ne soiez mie peüreuse, 
Mais vien t'en fors seürement. 
Je t'en menrai joieusement 
Devant mon fil, le roi de gloire. 
Eüe m'as en grant memoire : 
Se t'iert meri sanz nule fin. 
Tuit cil qui m'aimment de cuer fin 
Quant dou siecle departiront, 
A la grant joie partiront 
Qui est as angeles departie. » 
A ces mos est l'ame partie 
Dou saint cors a la povre fame. 
Receüe l'a Nostre Dame 
Entre ses bras mout doucement. 
Les douze verges hautement 
A chanter pristrent un haut ton 
Si deliteus qu'il n'est nus hom 
Qui raconter le seüst mie. 
Lassus en pardurable vie, 
Tot en chantant, l'ame enporterent ; 
Au haut seigneur la presenterent 
Qui trestoz celz corone en gloire 
Qui en cuer ont et en mimoire 
Sa douce mere nuit et jor. 
Li dyacres sanz nul sejor 
La bone fame enseveli, 
Car grant pitié avoit de li. 
Et quant il l'eut ensevelie 
Et pardite sa letanie, 
Tout son service entierement 
Li a paié mout doucement. 
Mout est joians, mout est aaise ; 
Jamais n'iert riens qui tant li plaise 
Com servir la mere au haut roi 
Qui prent tel cure et tel conroi 
De celz qui la servent en terre. 
Atant s'en va son signeur querre, 
Qui est encore chiez l'userier. 
La mort li vielt dire et noncier 
De la vielle, qui est finee, 
Qui fu de mout bone eure nee. 
Chiez l'userier s'en vient atant. 
Assez trueve paumes batant 
Por l'userier, qui se moroit. 
De duel sa fame s'acoroit, 
Si fil crïent, ses filles braient, 
Lor chevolz rompent et detraient. 
Li useriers, qui ja traioit, 
D'eures en autres si braioit 
Ce sambloit estre uns antecris. 
« Biaus sire Diex, rois Jhesu Cris, 
Ce dist li clers, ce que puet estre ? 
Jete me a honeur de cest estre. » 
Mout est li clers en grant freür, 
Mout a grant hisde et grant peür : 
Sovent fait crois enmi son vis. 
La maisons est, ce li est vis, 
D'anemis plaine et de maufez. 
Fers, quant il est bien eschaufez, 
N'est si boillans, ardans ne chaus, 
Si colorés ne si vermaus 
Con sont li croc qu'ont a leur cols. 
Cil qui estoit li maistres d'aus 
Vers l'userier tout corant vint. 
Son croc ardant, qu'a son col tint, 
A l'userier fiche el gavai. 
« Lasse ! dolante ! que ferai ? 
Fait l'ame, qui gemist et pleure. 
Con fui or nee de male eure ! 
Lasse ! lasse ! lasse ! egaree ! 
Lasse ! por quoi fui je criee ? 
Lasse ! ici plus ne remanrai. 
Lasse ! lasse ! que devenrai ? 
Lasse ! por quoi n'amai ge plus 
La grant joie dou ciel lassus 
Que la vanité de cest monde ? 
Lasse ! or ne truis qui me responde. 
Lasse ! or ne truis qui me sequeure, 
Quar tout mi mal me queurent seure. 
Ahi ! ahi ! lasse, dolante ! 
Por quoi ne mis toute m'entente 
A bien faire tant con je peu ? 
Ou fons d'enfer en l'ardant feu 
Me convient, lasse, ardoir sanz fin. 
Mi marc d'argent, mi marc d'or fin 
Ne me püent mestier avoir. 
Tant covoitai malvais avoir 
Que dampnee iere sanz rachat. 
- N'i a mestier saïnz de chat, 
Ça saurrez vos, fait li dyables. 
N'avons que faire de vos fables. 
Ou puis d'enfer serez plungie, 
Pointe, demorsse et derungie 
De boterialz et de culuevres. 
Tant avez fait de males wevres 
Qu'assez arez male aventure. 
Wos grans borsses plainnes d'usure 
Au col vos ierent ja pendues. 
Crapout, laisardes et sanssues 
Cervele et ielz vos suceront, 
Langue et palais vos maingeront 
Et rungeront le cuer ou ventre. 
Hui en cest jor la doleurs entre 
Qui jamais jor ne vos faurra. 
Quant la chaleurs vos assaurra 
Dou feu d'enfer, bien porrés dire 
Qu'userier sueffrent grant martire. 
Ne vos puet mais nus delivrer. 
Je vos volrai par tans livrer 
Au maistre et au signeur d'enfer. » 
Lors rehauce son croc de fer, 
Qui plus est chaus que fers en forge, 
Sel refiert si parmi la gorge 
Que l'ame en fait afforce issir. 
Li useriers fait un souspir, 
Si s'en depart la lasse atant. 
Ou feu d'enfer tout debatant 
L'ont portee li anemi. 
Quant mort le virent si ami, 
Si fil, ses filles et sa fame, 
Trop grant duel fisent, mais a l'ame 
Ne fist cis diulz point de secors. 
Li dyacres s'en fuit le cors. 
Por peu qu'il n'est pasmés chaüz 
Por les dyables qu'a veüz ; 
Tel paour a por peu n'esrage. 
Doucement prie en son corage 
Nostre Dame que le sequeure. 
La mere Dieu en icele eure 
S'est au dyacre apareüe. 
« Grant paour as, fait ele, eüe, 
Mais n'aiez doute, biaus amis, 
Saichez por voir li anemis 
N'a nul pooir en ton affaire. 
Mais or t'esforce de bien faire, 
Car a brief terme fineras, 
Et saiches bien que saus seras. » 
Quant il ces mos a entendus, 
Contre terre s'est estendus, 
Mout humelement l'a aouree. 
Nostre Dame sanz demoree 
S'en est sevree et departie. 
Tant amenda li clers sa vie 
Que, quant ce vint au finement, 
Qu'il defina si finement 
Qu'en paradis en ala l'ame. 
Povres hom et tu, povre fame, 
Qui ce myracle orras conter, 
Legierement te dois donter 
A covoitier malvais avoir. 
Par ce myracle puez savoir 
Que mainte ame trebuche et mainne 
Ou fons d'enfer richece humainne 
Et povretez sauve mainte ame. 
Milz ama Diex la povre fame 
Que l'userier qui tant avoit 
Deniers que nombre n'en savoit. 
Ses avoirs peu li profita. 
Bien puez veoir quel profit a 
En aquerre malvaisement. 
En l'Evangile apertement 
Nos en dit Diex toute la some : 
« Quelz preuz, fait il, seroit a home 
Se tout le monde conquestoit 
Et a la fin perdus estoit ? » 
La letre dit tout en apert : 
« Tout a perdu qui s'ame pert. » 
Qui tout le mont aroit conquis, 
Se fust perdus, qu'aroit conquis ? 
Cil userier, cil robeür, 
Cil avocat, cil plaideür, 
Qui ja ne querroient finer 
De tolir et d'acrapiner, 
Que feront il, biaus sire Diex ? 
Assez en voi certes de telz 
Qui n'aimment pas tant a aquerre 
Paradys com richece en terre. 
J'en conois certes plus de mil 
Qui sont poieur que ne fu cil 
Que li dyable a cros de fer 
Entraïnerent en enfer. 
Boule et baras tant monteploie 
Que toz li mondes s'i aploie. 
Tant a partot barat et guille 
Que li uns freres l'autre guille. 
Chascuns vielt mais vivre de boule. 
Milz est vaillans cilz qui mielz boule. 
Tant a partout de plaideriaus, 
D'eschevinnz, de serjanteriaus, 
De larons, de chapeteürs, 
De hiraus, de rogeteürs 
Que nus preudom ne puet mais vivre. 
Gloutrenie si les enivre 
Et si sont plain de grant malice 
Que s'il pooient le calisce 
Tolir au moigne ou au provoire 
S'iroient il sus cinc sous boire. 
Ne clers ne lais ne lor eschape. 
Nes Dieu tolroient il sa chape 
S'il le pooient atraper. 
Il n'entendent fors a haper 
Et a ravir si com escoufle. 
Ne donroient une viez moufle 
Que les lassez d'ames deviengnent 
Mais que les cors a aise tiegnent. 
Ne puet preudom durer entr'aus. 
D'autrui morsiaus cras ont les colz. 
Dont morsiaus viegne ne lor chaut 
Mais qu'il l'aient ou froit ou chaut. 
De male mort seront demors 
Quant tant mainjüent de malz mors. 
La mors mordanz toz les puist mordre, 
Car ne s'en vuelent desamordre. 
Bien maische et bien englout sa mort 
Qui a si malz morsiaus s'amort. 
S'il ne laissent tele amorsure, 
La mors, qui a male morsure, 
A aus mordre s'amordera 
Et si grans mors i mordera 
Que tuit de male mort morront. 
Chastïent s'en cil qui m'orront. 


Une abeesse fu jadis 
Qui la dame de paradys 
Amoit mout amoreusement. 
Son cuer et son entendement 
En li servir dou tout metoit 
Et durement s'entremetoit 
De garder l'ordre et le convent, 
Et tant qu'il avenoit sovent 
Que ses nonains en mesdisoient 
Et durement en murmuroient. 
Mout par avoient grant envie 
Quant ne savoient en sa vie 
Que redire ne que repenre : 
Ne s'en savoient a quoi penre. 
Lonc tans garda si son afaire 
Que ne li virent chose faire 
Dont la poïssent accuser 
Mais anemis, qui amuser 
Seit bien les gens par maintes fois 
Fu mout irés et mout destrois 
De ce que s'ert si longuement 
Maintenue si saintement. 
Li dyables, qui seit maint tor, 
Tant li ala et vint entor 
Et tant le cuer li enflamma 
C'un sien despenssier aama. 
Le sael de virginité, 
Qu'avoit au roi de verité 
Vraiement voé et promis, 
Li fist brisier li anemis. 
La bone dame en mout brief terme 
Dedens ses flans senti tel germe 
Qui tant germa et qui tant crut 
Qu'ele seut bien de voir et crut 
Que d'enfant vif estoit enchainte. 
Tost fu sa face pale et tainte, 
Qui fresche estoit et coloree, 
Et ses nonains sanz demoree 
Ceste chose ont aperceüe 
Et mout en ont grant joie eüe. 
Chascune dist : « Drois est c'on l'arde, 
La truande, la pappelarde ! 
Ains ne nos fist se honte non. 
- Non, fait l'autre, ce ne fist mon, 
Mais or li ert vendu mout chier. 
Ne poiemmes nos nez mochier 
Ne nos volsist prendre a forfait, 
Mais, Dieu merci, ele a tant fait 
Qu'assez ara duel et vergoigne. 
Diex, qui tot puet, assez l'en doigne ! » 
Priveement mandent entr'eles 
Et par brieves et par lettreles 
A l'evesque tout cest affaire. 
Mout li promet de honte affaire 
S'il puet ataindre ceste chose, 
Et se lor mande a la parclose 
Qu'en lor chapitre ert l'endemain. 
L'abeesse se leva main, 
Qui de tot ce riens ne savoit. 
En sa chapele, qu'ele avoit, 
Fist hautement la bone fame 
Le haut service Nostre Dame. 
Seule aprés messe demora. 
Assez gemi, assez plora, 
Car toz li cuers li desmentoit. 
A li meïsme bien sentoit 
Qu'ele estoit preste d'acouchier. 
Se Dieu pleüst, mout eüst chier 
Que coiement fust delivree 
Si qu'a honte ne fust livree. 
Ne seit que faire la dolante. 
A li meïsme se demente. 
Ne seit que dire ne que faire, 
Car il n'est nus cui son affaire 
Ost descovrir ne reveler. 
Doucement prent a apeler 
La douce mere Jhesu Crist : 
« Dame, fait ele, de cui fist 
Li rois dou ciel sa douce mere, 
Aiez pité de ma misere. 
Ha ! douce dame glorïeuse, 
Tant iez douce, tant iez piteuse 
Que ta pitiez sort et soronde 
Et ta douceurs par tout le monde. 
Ha ! mere Dieu, que qu'aie fait, 
Merci te cri de mon mesfait. 
Haute dame, haute roïne, 
De ceste dolante orphenine 
Par ta douceur aies merci. 
Mout ai le cuer taint et noirci 
De ce que tant t'ai correcie. 
A jointes mains, face moillie, 
Te depri, dame, que tu m'oies. 
Que que fait aie, toutes voies 
Je ne t'ai mie renoïe, 
Ainz t'ai servie et deproïe 
Et servirai, ma douce dame, 
Tant con sera ma lasse d'ame 
En mon las cors, qui tant est vius. 
Dame, ton fil, qui tant est pius, 
Daigne proier qu'il me consaut, 
Car toz consaus humains me faut. 
Ou monde truis tant de durté 
Que je n'os dire ma purté 
Ne regehir home ne fame. 
Ha ! tres douce, piteuse dame, 
Mes cuers en toi dou tout s'afie. 
Douce dame, sainte Marie, 
A toi commant tout mon affaire. 
Bien sai que tant iez debonaire, 
De douceur plaine et d'amistié 
Que tu de moi aras pitié. 
Ja puis n'iert fame malbaillie 
Qu'ele s'ert mise en ta baillie. 
Por ce mes cors a toi se balle : 
D'or en avant en soies balle. » 
La dame ensi, tout en ourant 
A genoillons et em plorant, 
Devant l'autel s'est endormie, 
Et ma dame sainte Marie 
Atot deus angeles a li vint. 
Tant par fu bele que telz vint 
Con je sui bien nel retrairoient, 
Et li doi angele cler estoient 
Plus que solaus n'est en esté. 
L'abbeesse a grant piece esté 
De la clarté en grant freür. 
« Or n'aies mie de peür, 
Fait Nostre Dame, bele amie. 
Je sui la mere Dieu, Marie, 
Qui mon doz fil sanz nul sejor 
Por pecheeurs pri nuit et jor. 
Tes chaudes larmes ai veües 
Et tes prïeres entendues. 
Por les services que m'as fais 
Li rois dou ciel toz tes mesfais 
Par ma prïere te pardone 
Et sa grace t'envoie et done. » 
La douce dame dist aprés 
As deus angeles qu'il viegnent pres 
Et de son enfant la delivrent 
Et se l'enportent tost et livrent 
A son ami, le saint hermite, 
Qui a set milles pres habite, 
Et se li gart dedens son estre 
Dusqu'a set ans con son oel destre. 
Li doi angele mout doucement, 
Quant eurent le commandment, 
De l'abbeesse s'aprochierent. 
L'enfant dou ventre li osterent, 
Si l'emporterent a l'ermite, 
Qui mout estoit de grant merite. 
« Bele amie, fait Nostre Dame, 
Dou grant hontage et de l'infame 
Dont tante larme en as plouree 
A grant honeur t'ai delivree. 
Delivree iez d'un mout biau fil. 
Or te garde d'autre peril 
Par mon conseil autre foïe, 
Car trop m'aroies corecie 
Et s'en seroit vers toi maris 
Li haus espeus, li haus maris, 
Ou tu piece a t'iez marïee. 
Fame n'est pas mesmarïee, 
Fait ma dame sainte Marie, 
Qui a mon doz fil se marie. 
Mout doit avoir le cuer mari 
Fame qui fausse tel mari, 
Et tu, por ce que le faussas, 
Une mout amere sausse as 
A boire ceste matinee. 
De l'evesque ieres destravee 
Et laidengie durement, 
Et nequedent legierement 
Trespasseras tot cest affaire, 
Car consentir ne puis a faire 
Anui ne vergoigne a nul fuer 
Cialz qui me servent de bon cuer. » 
Atant de li s'est departie 
Nostre Dame sainte Marie. 
L'abbeesse s'est esvillie. 
Mout durement s'est mervillie 
Quant si legiere s'est sentie. 
Si grant joie a ne seit que die. 
Souz son blïaut boute ses mains, 
Mais n'i trueve ne plus ne mains. 
Quant ne sent mie dou grant ventre, 
Si grans leece en son cuer entre 
Et si durement s'esmerveille 
Ne seit se dort ou se someille. 
De fine joie est esbarie. 
« Douce dame, sainte Marie, 
Fait la lasse tout em plorant, 
Con t'ai trovee secorant ! 
Sacree virge glorïeuse, 
Com iez tenre, com iez piteuse ! 
Com iez douce, com iez benigne ! 
Haute pucele sainte et digne, 
Haute roïne, haute dame, 
Est il nus hom ne nule fame 
Qui peüst dire ne retraire 
Con tu iez douce et debonaire ? 
Nennil voir, dame, il n'en est nus. 
Nus n'en dit tant qu'il n'en soit plus. » 
Quequ'ele entendi a ourer 
Et mout tenrement a plorer 
De la leece qu'ele avoit, 
L'evesques, qui mout bien savoit 
Par les nonains tout son affaire, 
Toz eschaufez de li mal faire 
A l'abbeÿe fu venus. 
Des nonains fu grans plais tenus, 
Et grant murmure eut en covent. 
L'une a l'autre eut bien en covent 
Que l'abbeesse honiroit 
Et del noalz toz jors diroit. 
Querant la vont par l'abbeïe. 
Ce dist l'une : « Je n'en truis mie. » 
Ce dist l'autre qu'ele est mucie. 
« Ainz est, refait l'autre, acouchie 
En aucun liu par aventure. 
Or dou querre grant aleüre ! 
Ja n'iert en liu ne soit trovee 
Et si sera prise provee. » 
N'i remaint chambre ne chambrete 
Garderobe ne maisonete 
Ou ne soit quise isnelement. 
Tant l'ont cerchie longuement 
Qu'en sa chapele l'ont trovee 
A nus genolz, toute esploree, 
Devant l'ymage a la pucele 
Qui toz jors est preste et isnele 
Des siens aidier et conforter. 
Ne se vielt pas desconforter 
L'abbeesse quant ele entent 
Qu'en son chapitre ensi l'atent 
Ses evesques, qui tost la mande. 
Saignie s'est, si se commande 
A la mere le Salveür. 
N'i volt querre autre plaideür 
N'autre advocat n'autre legistre. 
Delez l'evesque en plain chapitre 
Assise s'est si com soloit, 
Mais l'evesques, qui toz boloit 
De mautalent, d'ardeur et d'ire, 
Assez honte li prist a dire. 
Honteusement lever l'en fait, 
Et ses nonains toutes affait 
Fors dou chapitre l'ont boutee. 
Onques ne peut estre escoutee. 
Mout eut d'anui la sainte fame, 
Mais ce grant blasme et cest infame 
Souffroit en non de penitance. 
Mout grant confort avoit en ce 
Que bien l'avoit de ce garnie 
Nostre Dame sainte Marie. 
L'evesques a deus clers meürs, 
Por ce que plus en soit seürs, 
Aprés l'abbeesse envoiez. 
« Allez, fait il, et si voiez 
Priveement s'est grosse ou non. 
Mout a esté de haut renon : 
Se ne me vuel vers li mesfaire 
Devant que sache son affaire. » 
A la dame vinrent andui. 
Mout eut grant honte et grant anui 
Quant a despoillier la covint. 
De Nostre Dame li sovint, 
Et mout doucement l'apela. 
Li dui clerc deça et dela 
Mout longuement l'ont portastee, 
Mais lor entente i ont gastee, 
Car riens n'i truevent a redire. 
A l'evesque le vont redire. 
« Nos avons quis, font il, folie. 
Ele est plus graille et plus polie 
C'une pucele de dis ans. 
Tant par sont fames mesdisans 
Et tant de bordes font acroire 
Que nus preudom ne les doit croire. » 
L'evesques pas ne s'esjoï 
Quant ses deus clers parler oï, 
Car il cuida que loué fuissent 
Et grant avoir pris en eüssent. 
« Signor, fait il, mout croi vos ielz, 
Mais les miens croi la moitié mielz. 
Je meïsmes veoir la vueil. 
Ja m'en diront le voir mi oel. » 
L'evesques vient a l'abbeesse, 
Qui ne fine ne qui ne cesse 
De prïer Dieu qu'il la consaut. 
Mout la laidenge et mout l'assaut. 
Ireement jure son chief 
Que despoillie iert de rechief. 
Queque la dame se despoille, 
La fontainne dou cuer li moille 
Et arouse toute la face. 
Si grant honte a ne seit que face. 
Quant ele eut toz les dras ostez 
Et l'evesques vit les costez 
Et le ventre graille et poli, 
Mout granz pitiez li prist de li. 
As piez li est plorant cheüs. 
« Dame, engingniez et deceüs, 
Fait l'evesques, sui laidement. 
Por le haut signeur qui ne ment 
Vos pri qu'aiez de moi merci. 
Mout ai le cuer taint et nerci 
Quant vos, qu'avoie tant amee, 
Par mal consel ai diffamee. » 
Tot em plorant merci li crie. 
L'abbeesse se rumelie 
Envers l'evesque durement. 
Lez lui s'abaisse isnelement, 
En souspirant li prent a dire : 
« Relevez vos, biaus tres doz sire. 
Tout vos pardoing, et Diex si face 
Par sa douceur et par sa grace. » 
Entrebaisié se sont andui. 
Grant destorbier et grant anui 
Porpense l'evesques affaire 
Toutes celes qui cest affaire 
Ont maintenu et portraitié. 
Ja n'ara mais le cuer haitié 
Devant qu'il s'en soit esclairiez. 
En chapitre est tost repairiez. 
Toutes celes qui ce eurent fait 
De l'abbeÿe tout affait 
Welt bouter fors honteusement, 
Mais l'abbeesse isnelement 
En un destor l'evesque en trait. 
As piez li chiet, se li retrait 
Tout em plorant la bone fame 
En quel mainiere Nostre Dame 
L'eut delivree et garantie. 
Mielz vaut assez qu'ele li die 
L'aventure de chief en chief 
Que ses nonains voie a meschief 
Ne pormener par abbeÿes 
Ou povres soient et mendies. 
A la loenge Nostre Dame 
Tout li retrait la sainte fame. 
L'evesques de ceste merveille 
Sovent se saigne et esmerveille. 
Si tenrement pleure et souspire 
Qu'a painnes puet un seul mot dire. 
A jointes mains Dieu en merchie 
Et ma dame sainte Marie. 
Deus clers a pris priveement ; 
A l'ermitage isnelement 
Au saint hermite les envoie. 
N'i a celui l'enfant ne voie 
Que Nostre Dame i envoia. 
Li sainz hermites grant joie a 
Quant Diex la chose a revelee. 
Bien leur a dit tout sanz celee 
Que Nostre Dame l'enfant garde. 
Cele qui est de toz biens garde 
Desqu'a set ans li fait garder. 
Tant par est biaus que d'esgarder 
Seroit uns hom ançois lassés 
Que regardé l'eüst assez. 
Quant l'evesque seut ces noveles, 
Mout li furent plaisanz et beles. 
Au setisme an fist l'enfant penre 
Et se li fist lettres appenre. 
De l'enfant fu mout curïeus, 
Car il estoit tant gracïeus, 
Tant amiables et tant gens 
Qu'amez estoit de toutes gens. 
En peu de tanz eut tant apris 
Qu'il fu haus clers et de haut pris. 
Quant li preudom a sa fin vint, 
Dou bon enfant bien li souvint. 
Tant fist l'evesques, ses bons sire, 
Qu'a evesque le fist eslire. 
Mout fu sainz hom tant com veschie 
Et maint bien fist en l'eveschie. 
De tout son cuer, de toute s'ame 
Onnoura toz jors Nostre Dame 
Et servi et magnefia 
Et, quant Dieu pleut qu'il devia, 
Sainte fin fist et glorïeuse. 
Nostre Dame est trop mervilleuse : 
Se Diex m'aït, qui bien i pensse, 
Un myracle si doz porpensse 
Que nus nel porroit porpenser. 
Ou est qui osast nes penser 
Que nule fame enfant eüst 
Qu'en aucun liu n'apareüst ? 
Ou est qui osast nes cuidier 
Que nus peüst famme widier 
Sans sa char fendre ne malmetre ? 
Soutilment s'en seut entremetre 
La mere Dieu de cest affaire. 
La douce dame ne vielt faire 
Chose nule qui ne soit faite. 
L'abbeesse, qui s'ert mesfaite, 
A son doz fil tost affaita. 
Maint bon affaitement fait a 
La mere Dieu de maint mesfait. 
Li doz Diex doinst, que qu'aions fait, 
Que jamais chose ne façons 
Dont envers lui nos mesfaçons. 
Sa douce mere telz nos face 
Qu'en paradys voions sa face. 


Tenez sillence, bele gens ! 
Un myracle qui mout est gens 
Dire vos veil et reciter 
Por les pecheürs esciter 
A saurre ce qu'a Dieu prometent. 
Trop laidement tuit cil s'endettent 
Et se se tüent et affolent 
Qui riens prometent, quant ne solent, 
A Dieu n'a sa tres douce mere. 
Mes livres dit et ma matere 
Que devant une viez eglise 
Une ymage eurent la gent mise 
Por l'eglise qu'il refaisoient. 
Au pié de l'ymage metoient 
Leur aumosnes li trespassant. 
Sovent s'aloient amassant 
Les jones gens en cele place 
A la pelote et a la chace. 
Un jor jooit une grant flote 
De clerçonciaus a la pelote 
Devant les portaus de l'eglyse 
Ou cele ymage estoit assise. 
Un des clerçons i ot mout bel 
Qui en son doit eut un anel 
Que s'amie li eut doné. 
Amors l'eut tant abriconé 
Por grant chose ne vossist mie 
Que li aniauz qui fu s'amie 
Fust ne perdus ne peçoiez. 
Vers l'eglise s'est avoiez 
Por l'anel metre en aucun liu 
Tant que partis se soit dou gyu. 
Quequ'il pensoit en son corage, 
Regardez s'est, se voit l'ymage, 
Qui toute estoit fresche et novele. 
Quant l'a veüe si tres bele, 
Devant li s'est agenoilliez ; 
Devotement a ielz moilliez 
L'a enclinee et saluee. 
En peu de tans li fu muee 
La volentés de son corage. 
« Dame, fait il, tout mon aage 
D'or en avant te servirai, 
Car onques mais ne remirai 
Dame, meschine ne pucele 
Qui tant me fust plaisans et bele. 
Tu iez plus bele et plus plaisans 
Que cele n'est cent mile tans 
Qui cest anel m'avoit doné. 
Je li avoie abandoné 
Tot mon corage et tot mon cuer, 
Mais por t'amor veil jeter puer 
Li et s'amor et ses joialz. 
Cest anel ci, qui mout est biaus, 
Te veil doner par fine amor 
Par tel convent que ja nul jor 
N'arai mais amie ne fame 
Se toi non, bele douce dame. » 
L'anel qu'il tint bouta luez droit 
Ou doit l'ymage, qu'ot tot droit. 
L'ymage tost isnelement 
Ploia son doit si durement 
Nus hom ne l'en poïst retraire 
S'il ne vossist l'anel desfaire. 
Mout eut li enfes grant freür ; 
En haut s'escrie de peür. 
En la grant place ne demeure 
Grant ne petit qui n'i aqueure, 
Et il lor conte tout affait 
Quanqu'a l'ymage a dit et fait. 
Chascuns se saingne et esmerveille. 
Chascuns li dit, loe et conseille 
C'un tout seul jor plus n'i atende, 
Mais laist le siecle et si se rende, 
Se serve Dieu toute sa vie 
Et ma dame sainte Marie, 
Qui bien li moustre par son doit 
Que par amors amer la doit 
N'autre amie ne doit avoir. 
Mais il n'eut pas tant de savoir 
Qu'il li tenist sa convenance, 
Ainz la mist si en obliance 
Que peu ou nïent l'en sovint. 
Uns jors ala, li autres vint. 
Li clerçons crut et amenda. 
L'amors s'amie li benda 
Si fort les ielz qu'il ne vit goute. 
La mere Dieu oublia toute. 
Si fu veules qu'il ne se crut : 
D'amer celi ne se recrut 
Cui li aniaus avoit esté. 
Son cuer i eut si arresté 
Que por li laissa Nostre Dame, 
Se l'espousa et prist a fame. 
Les noces fist mout riches faire, 
Car il estoit de grant affaire, 
De grant parage et de granz gens. 
La nuit fu fais li lis mout gens 
En la chambre, qui mout ert gente. 
Li clers, qui mise eut grant entente 
En amer la gente pucele, 
Qui mout estoit mignote et bele, 
Mout desirra l'aler gesir 
Por acomplir son grant desir. 
Mais erranment qu'il vint ou lit, 
Ne li sovint de nul delit, 
Ainz s'en dormi tot sanz plus faire. 
La douce dame debonaire, 
Qui douce est plus que mielz en ree, 
Luez droit a lui s'est demostree. 
Au clerc sambloit que Nostre Dame 
Gisoit entre lui et sa fame. 
Le doit moustroit atout l'anel, 
Qui merveilles li seoit bel 
Car li dois ert polis et drois. 
« Ce n'est mie, fait ele, drois 
Ne loiautez que tu me fais ; 
Laidement t'iez vers moi mesfais. 
Vois ci l'anel a ta meschine, 
Que me donas par amor fine 
Et se disoiez que cent tans 
Ere plus bele et plus plaisanz 
Que pucele que tu seüsses. 
Loial amie en moi eüssez 
Se ne m'eüssez deguerpie. 
La rose laisses por l'ortie 
Et l'aiglentier por le seüz. 
Chetiz ! tu iez si deceüs 
Que le fruit laissez por la fuelle, 
La lamproie por la suetuelle ; 
Por le venim et por le fiel 
Laissez la ree et le doz miel. » 
Li clers, qui mout s'esmervilla 
De l'avisïon, s'esvilla. 
Esbahis est en son corage. 
Lez lui cuide trover l'ymage ; 
De totes pars taste a ses mains, 
Mais n'i trueve ne plus ne mains. 
Adont se tient por deceü 
Quant a sa fame n'a geü ; 
Mais il n'en puet venir a chief, 
Ainz s'est endormis de rechief. 
La mere Dieu isnelement 
Li raparut ireement. 
Chiere li fist mout orguilleuse, 
Orrible, fiere et desdaigneuse. 
Bien samble au clerc et est avis 
Ne li daigne torner son vis, 
Ainz fait samblant que mout le hace, 
Se le laidenge et sel manace 
Et dist assez honte et laidure. 
Sovent l'apele fauz parjure 
Et foimentie et renoié. 
« Bien t'ont dyable fannoié 
Et avullé, fait Nostre Dame, 
Quant tu por ta chaitive fame 
M'as renoïe et degerpie. 
S'en la pullente pullentie 
De la pullente t'enpullentes, 
Es santines d'enfer pullentes 
Seraz pullens enpullentés 
Por tes pullentes pullentez. » 
Li clers saut sus toz ebahis. 
Bien seit qu'il est mors et traïs 
Quant correcie a Nostre Dame. 
Se tant ne quant touche a sa fame 
Bien seit qu'il est mors et peris. 
« Conseille moi, Sainz Esperis, 
Ce dist le clers tot em plorant, 
Car se ci vois plus demorant, 
Perdus serai toz sanz demeure. » 
Dou lit saut sus, plus n'i demeure. 
Si l'espira la bele dame 
Qu'ainc n'esvilla home ne fame, 
Ainz s'en fui en hermitage 
Et prist habit de moniage. 
La servi Dieu toute sa vie 
Et ma dame sainte Marie. 
Ne volt au siecle remanoir : 
Avec s'amie ala manoir, 
Cui il avoit par amor mis 
L'anel ou doit con vrais amis. 
Dou siecle toz se varia, 
A Marie se maria. 
Moines et clers qui se marie 
A ma dame sainte Marie 
Mout hautement est marïez, 
Mais cil est trop mesmarïez 
Et tuit cil trop se mesmarïent 
Qui as Marïons se marïent. 
Par Marïons, par marïees 
Sont mout d'ames mesmarïees. 
Por Dieu, ne nos mesmarïons ! 
Laissons Maros et Marïons, 
Se nos marïons a Marie, 
Qui ses maris ou ciel marie 


Entendez tuit, faites sillence. 
N'i a si fol que, s'il en ce 
Que je dirai bien se remire, 
Por verité ne puist bien dire 
Que cil n'aime son cors ne s'ame 
Qui n'oneure et sert Nostre Dame. 
En escrit truis qu'il fu uns hom 
De grant affaire et de grant non. 
Fame eut vaillant, cortoise et sage. 
Ou saint ordre de mariage 
Mout loyaument andui veschirent. 
Maint bien et mainte aumosne firent. 
Quant leur enfans assenez eurent 
Au mielz et au plus bel qu'il porent, 
Tant amenderent leur affaire 
Que d'un seul lit firent deus faire. 
Li preudom et la preudefame 
Voërent Dieu et Nostre Dame 
Et continence et chasteé : 
Dieu promisent qu'en lor aé 
N'assanbleroient en un lit 
Por deliter en fol delit. 
Ce saintisme proposement 
Tindrent andui mout longuement, 
Mais ly diables envïeus, 
Qui de mal faire est curïeus 
Et qui toz jors a grant envie 
De toz les biens c'on fait en vie, 
Tele envie eut de ceste chose 
Qu'il les deciut a la parclose. 
Le preudome tant taria 
Que tout son cuer li varia. 
Tant li ala entor et vint 
Q'une nuit de Paskes avint 
Qu'enflamez fu d'une tel flame 
Son lit laissa por le sa fame. 
Quant la dame vit cest affaire, 
Dolante fu, ne sot que faire. 
Merci li crie assez sovent. 
« Le veu, fait ele, et le covent 
Que vos avez a Dieu promis 
Ne brisiez pas, biaus doz amis. 
Saigniez vos bien, alez gesir, 
Si refraigniez vo fol desir. 
Plus bestïaulz seroit que beste 
Qui en tel nuit et en tel feste 
Feroit si grant ennormité. » 
Cilz qu'anemis eut escité 
Quanqu'ele dit mout prisa peu. 
Quant vit la dame que son veu, 
Estre son gre, brisoit ses sire, 
Toute aïree prist a dire : 
« Cui que bel soit ne cui qu'anuit, 
S'enfant concevomes anuit, 
L'anemi le doig et otroi ! » 
Mout fu joians de cest otroi 
Li dyables quant il l'oï. 
Li uns l'autre tant conjoï 
Qu'un bel enfant la nuit conciurent. 
Quant li nuef mois acompli furent, 
La dame acoucha d'un bel fil. 
Nel haï pas ne ne tint vil 
Por la promesse, ainz l'ama tant 
Con mere doit amer enfant. 
Tant par fu biaus, tant par fu gens 
Que clerc et lai et toutes gens 
A merveilles le regardoient, 
Mais entre aus toz ne se gardoient 
De la promesse que la mere 
A l'anemi fist tant amere. 
Mais bien le seut li anemis. 
A lettres fu li enfes mis. 
Ne trovast on de son aage 
Enfant si soutil ne si sage. 
Mout par estoit biaus et bien fais, 
Sages en dis et plus en fais. 
A toutes gens estoit seans, 
Mais en c'estoit trop mescheans 
Qu'a l'anemi promis l'avoit 
La mere, qui sovent lavoit 
De chaudes larmes son cler vis, 
Car il li ert adez avis 
Qu'anemis l'en deüst porter. 
Ne s'en pooit reconforter, 
Mais en son cuer si le cela 
C'onques nului nel revela. 
Mais cilz qui nul pechié n'oblie 
Sa promesse n'oblia mie. 
A la dame vint li dyables, 
Mout lais et mout espoëntables, 
Au jor dou douzime an tout droit. 
« Dame, fait il, faites me droit. 
Tenez me bien ma convenance. 
Ne l'ai pas mise en oubliance : 
D'ui en trois ans la veil avoir, 
Nel lairoie por nul avoir. » 
Li dyables atant s'en part. 
Por un petit d'ire ne part 
La dame quant ot ces noveles. 
Son pis debat et ses mameles, 
Et a tel duel et tel contraire 
Que grans anuis est dou retraire. 
Chascune nuit, quant de l'escole 
Vient li clerçons, plorant l'acole 
Et tot le moille de ses larmes, 
Car tost aproche et vient li termes 
Qu'il iert perdus par son mesfait 
Se Diex et sa mere nel fait. 
Tel duel en a et tel anui 
Ne puet oïr parler de lui 
Qu'ele ne pleurt isnelement 
Et souspire si tenrement 
Que toz ses cuers remet et font. 
Ele souspire si parfont 
Que li enfes s'en est pris garde. 
En souspirant sovent l'esgarde 
Et se li dit piteusement : 
« Mere, li cuers toz me desment 
De ce grant duel que vos voi faire. 
Veez vos riens en mon affaire 
Qui vos messiece ne desplaise ? 
N'iere jamais nul jor aaise 
Devant que m'arez dit por quoi 
Vos plorés tant tout en recoi. 
Le me dites, ma douce mere. 
Tot adez joe a moi mes pere 
Et rit et gabe et esbanoie. 
Totes les gens font de moi joie, 
Mere, sanz vos tant seulement. 
Vos souspirés si tenrement 
Toutes les fois que me veés 
Mes cuers en est toz esfreés. 
Si sui dolans et espris d'ire 
Ne sai que faire ne que dire. 
Por un petit mes cuers ne crieve. 
Douce mere, forment me grieve 
Quant vo cler vis voi tant plorer. 
Dites me tost sanz demorer 
Por quoi vos cuers est si destrois. » 
Sa mere ensi par maintes fois 
Asraisne assez ains que li die. 
Tant la tient corte et tant la prie 
Qu'ausi li dit com a confesse 
Comment de lui fist la promesse 
Et l'otroiance a l'anemi. 
Assez plora, assez gemi 
Quant il oï ceste novele. 
A jointes mains sovent apele 
La mere Dieu que le consaut. 
Pres est de faire un malvais saut 
Se sa douceurs ne le conseille. 
S'il est dolans, n'est pas merveille, 
Car l'aventure est mout amere. 
La nuit guerpist et pere et mere, 
Leur grant avoir et leur richece ; 
Plains de dolor, plains de tristrece 
S'en est emblez a mienuit ; 
Toz seuz sanz compaignon s'en fuit. 
Ne seit sage home en nule terre 
Ou il ne voist conseil requerre. 
Chascuns li dist, c'en est la some, 
Que consillier s'en voist a Rome. 
A Rome en vient a l'apostoile ; 
Tout li conte, riens ne li çoile. 
L'apoisteles n'en seit que dire. 
Unes letres a fait escrire, 
Le josne clerc les done et charche. 
« Biaus fius, fait il, au patriarche 
De Jherusalem t'en iras, 
Tout ton affaire li diras. 
Ne sai nul plus saige home en terre. 
Passe la mer, va le requerre. 
Qu'il te consaut par toi li mant 
Et par ces lettres li commant. » 
Li clerçons prent le parchemin. 
Mout se dolouse par chemin, 
Mout se complaint, mout se demente, 
Mout doute en mer la grant tormente. 
Le vis en a taint et noirci. 
A Dieu crie sovent merci. 
Maint pessme jor et maint amer 
Eut ainz qu'il fust outre la mer. 
Au patriarche en vint tout droit, 
Qui maint sage home fist luez droit 
Assambler por lui consillier. 
Il les fait toz esmervillier 
Quant il lor conte l'aventure, 
Qui tant par est orrible et dure. 
Tenrement pleurent et souspirent, 
Car onques mais enfant ne virent 
Qui tant fust biaus ne gracïeus. 
« Trop par sera Diex oublïeus, 
Ce dist chascuns, s'il t'entroblie. 
Nostre Dame sainte Marie 
Prïer l'en daint par sa merci. 
Bien doit avoir le cuer noirci 
La dolante qui tant mesfist 
Qu'a l'anemi si bel don fist. » 
Li patriarches se porpensse 
Mout longuement tant qu'il s'apensse, 
Si com Dieu volt, d'un saint hermite, 
Qui menoit vie si parfite 
Que li angele le visetoient 
Et bouche a bouche a lui parloient. 
Tot em plorant l'enfant apele, 
Qui plus est doz d'une pucele. 
« Biaus fius, fait il, a un hermite, 
En cui Sainz Esperis habite, 
Par mon conseil tost t'en iras. 
Ceste merveille li diras. 
Il par est tant de haute vie, 
Se Dieu por toi de bon cuer prie, 
Je sai certainnement et croi 
Que Diex ara merci de toi. 
Mais la voie est forment douteuse, 
Longue, grevainne et perilleuse. 
Il est manans en un bosquaige 
Si perilleus et si salvaige 
Qu'a deus jornees en toz sens 
N'a nul recé si com je pens. 
- Las ! fait li enfes, que ferai ? 
Jamais nului ne troverai 
Qui me consaut a mon voloir. 
Bien doit celi li cuers doloir 
Qui en si grant painne m'a mis. 
- Confortés vos, biaus doz amis, 
Fait li preudom. Diex, qui avoie 
Les desvoiés et met a voie, 
Bon conseil et tel vos envoit 
Qu'au saint home tost vos avoit. » 
Unes lettres li baille et livre. 
En tel maniere s'en delivre. 
Atant li enfes s'en depart. 
Por peu que li cuers ne li part. 
Ne seit qu'il die ne qu'il face. 
Corant li vont aval la face 
Les chaudes larmes dusqu'au saim, 
Car nul conseil loial ne sain 
Ne puet trover ne ça ne la. 
Nostre Signeur mout apela 
Et ma dame sainte Marie. 
Li cuers de ce toz li fremie 
Que si peu dusqu'au termine a 
Que dyables atermina : 
N'i a c'un jor ne plus ne mains. 
Sovent deprie a jointes mains 
Le roi dou ciel que la le maint 
Ou li sainz hom converse et maint, 
Et Diex, qui bien l'enfant porvit, 
Tant le mena le recet vit 
Ou manans estoit li sains hom, 
Qui ne vivoit se dou pain non 
Que Diex li envoioit a nonne. 
N'avoit autre ble n'autre anonne. 
Un pain avoit de rente ou ciel 
Plus blanc de noif, plus doz de miel. 
Diex, qui tout seit et qui tot voit, 
Por l'enfant qui venir devoit 
Sa provende li a doublee. 
Deus pains assez plus blans d'oublee 
Par un saint angele li envoie. 
Li sainz hermites a grant joie, 
Car bien seit que chose est certainne 
Qu'aucun hoste Diex li amainne. 
A jointes mains Dieu en mercie 
Et ma dame sainte Marie. 
Li clerçonés dont je vos di 
A l'ermite le samedi 
De la sainte Paske assena, 
Si con Diex volt, qui le mena. 
Mais mout fu las et mesmenés. 
Salué l'a comme senez, 
Tout em plorant, a basse vois, 
Del haut signeur qui en la crois 
Por nos ses menbres estendi, 
Et puis ses lettres li tendi. 
Li sains hermites les desploie. 
Li cuers luez droit li atenroie 
Que les lettres comence a lire. 
Esbahis est, ne seit que dire. 
Assez pleure des iex dou chief 
Quant de l'enfant voit le meschief ; 
Maint souspir jete et mainte larme. 
Bien voit que n'a li enfes terme 
Fors seulement dusqu'au demain. 
Tout plorant le prist par la main, 
En sa chapele l'a mené. 
De ce qu'il le voit si sené, 
Si symple, si bel et si doz 
S'esmerveille li sainz hom toz. 
« Biaus fius, fait il, Diex gart ton cors. 
Il par est tant misericors 
Ja ne querrai qu'il te get puer 
S'en lui t'affies de bon cuer. 
Et bien saiches, biaus tres doz frere, 
S'en sa tres douce, sade mere 
Fiches ton cuer et t'esperance, 
Ne pués avoir nule doutance 
De dyable ne d'anemi. 
- Sire, por Dieu ! proiez por mi, 
Fait li enfes. J'ai tel freeur 
Et tel doutance et tel peeur 
Que m'en fremïent tout li menbre. 
- Biaus fius, fait il, s'il te remenbre 
De la puissant dame celestre, 
Toz liez et toz seürs pués estre. 
Conchïez est li anemis. 
S'il t'avoit voir en enfer mis, 
En cep, en buies et en fers, 
Ne seroit si hardis enfers, 
Por rien qui poïst avenir, 
Qu'il t'osast mie detenir. 
Dame est dou ciel, dame est d'enfer. 
N'i a si fort porte de fer 
Qu'ele n'eüst tost depecie. 
Quant un petit est corecie, 
Si viguereuse est et si fiere 
Que d'un regart ou d'une chiere 
Fait ele tot enfer tranbler. 
Riens ne li puet tolir n'embler 
Li dyables ne ses esfors. 
La mere Dieu par est si fors 
Et de si tres puissant pooir 
Qu'anemi ne l'osent veoir. 
La riens qu'il plus heent c'est ele. 
La mere Dieu par est tant bele, 
Resplendissans, luisans et clere 
Que ja en liu ou ele apere 
Li dyable ne verront goute. 
Biaus tres doz fius, or n'aies doute, 
Fait a l'enfant li sainz hermites, 
Ja se Dieu plaist, maus esperites 
En toi n'ara ne plus ne mains. 
Lors l'a saignié a ses deus mains. 
Quant dusqu'au vespre ont geüné, 
Des deus pains ont desgeüné 
Que li angeles lor aporta. 
Le josne clerc reconforta 
Au mielz qu'il peut li sainz hermites. 
Quant leur matines eurent dites 
Devotement, si com il durent, 
En orison dusqu'au jor furent 
A nus genolz et a nus coutes. 
Li sainz hermites maintes goutes, 
Ainz qu'il fust jors, des ielz plora, 
Car mout devotement ora. 
Quant li sainz jors fu ajornez, 
Revestus est et atornez 
Por faire l'office devin 
C'on fait de pain, d'aigue et de vin. 
Isnelement plus qu'il porra 
Commenïer l'enfant vaurra 
Et commander au Sauveür, 
Car grant hysde a et grant peür 
Que li dyables ne le prengne 
Et par sa guille nel sousprengne 
Ainz qu'il le puist commenïer. 
Li dyables, qui espïer 
Seut bien son jor et son termine, 
Le jor voloit estre en saissine 
De son don et de sa promesse. 
Si tost com conmença sa messe, 
Li bons preudom, li Diu amis, 
Entre lui et l'autel a mis 
L'enfanchonnet mout doucement, 
Mais quant ce vint au sacrement, 
Ainz n'en seut mot li sainz hermites 
Devant que malvais esperites 
Tolut li eut l'enfant a force. 
« Ha ! Diex, fait il, et qu'est or ce ? 
Souferras tu si granz merveilles ? 
Ha ! mere Dieu, et car t'esveilles ! 
Or par iez tu trop endormie, 
Douce dame sainte Marie. » 
Fait li preudom toz esperdus : 
« Ne sueffre pas que soit perdus 
Cilz qu'en ta garde avoie mis. » 
Mout fu dolans li Dieu amis. 
Assez gemi et lamenta 
Et durement se dementa 
A Dieu et a sa douce mere, 
Et mainte larme chaude et clere 
Aval la face li corut. 
Mais erramment le secorut 
La mere au roi qui tot cria. 
Si tost com dist : « Per omnia, » 
L'enfant oï, qui par biau sen 
Li respondi mout tost : « Amen. » 
Quant li sainz hom l'enfant oï, 
Mout durement s'en esjoï. 
Dieu en mercie en son corage. 
Plorant li torne son visage ; 
La pais li done, et cil la prent 
Cui Diex a son service aprent. 
Et ciuz cui Diex eut bien apris 
Le cors Nostre Signeur a pris, 
Mout doucement le commenie. 
Quant la messe fu defenie, 
Au sainte hermite a tot conté 
Comment vainchu eut et donté 
Nostre Dame sainte Marie 
Le dyable et sa compaignie, 
Qui l'emportoient tout peestre. 
Si tost com la dame celestre 
Por lui rescorre venir virent, 
D'entor lui tout se depardirent 
Et se tornerent tout en fuie 
Plus tost que vens ne chace pluie. 
Mout hautement en mercia 
La mere au roi qui tot cria 
A jointes mains li sains hermites. 
« Biaus fius, fait il, Sainz Esperites 
Par sa douceur t'a regardé. 
Cele qui t'a si bien gardé, 
Ou que soies, soit de toi garde. 
D'or en avant, biaus amis, garde, 
Se sauver veilz ton cors et t'ame, 
Que de bon cuer serves la dame 
Qui gardé t'a de l'anemi. 
- Sire, fait il, Diex mete em mi 
Tel volenté de li servir 
Que s'amor puisse deservir. » 
Mout doucement le doctrina 
Por ce qu'enfes qui doctrine a 
Toz jors en est mielz doctrinez. 
De bonne estrine est estrinez 
Enfes qui a bone doctrine. 
Por ce fait bien qui le doctrine. 
Assez plorerent et gemirent 
Andui quant il se departirent ; 
Mout fu piteus li departirs. 
Cilz qui estoit plus que martyrs 
Laissier nel volt en l'ermitage, 
Car trop estoit de josne aage. 
Droit s'en revint au patriarche. 
De raconter seroit grant charche 
La grant feste que de lui firent 
Il et li clerc quant il le virent. 
Mout furent lié de s'aventure. 
Cil qui ama sa norreture 
Au mains qu'il peut i sejorna. 
Mout volentiers s'en retorna 
En son païs et en sa terre, 
Car il n'est nus, tant sache querre, 
Qui puist trover, ce sachiez bien, 
Si doz païs comme le sien. 
N'est nus qui ja demander doie 
Se la mere eut au cuer grant joie 
Quant son enfant vit repairier. 
Li cuers li dut bien esclairier, 
Rire et jüer dedenz le saym 
Quant son enfant vit sauf et sain, 
Que ne cuidoit jamais veoir. 
La mere Dieu et son pooir 
Loërent tuit petit et grant. 
Li clers se vit forment engrant 
De li servir toute sa vie. 
Nostre Dame sainte Marie 
De li amer si l'enflamma 
Que si tres sadement l'ama 
Que toute amors li seut l'amer 
Por li tres sadement amer. 
La douce dame glorïeuse 
A amer est si savoureuse 
Que qui un peu i met son cuer 
Humaine amor jete luez puer. 
Humaine amors ses amis fausse, 
Mais Nostre Dame n'est pas fausse. 
Mauvais amans et faus seroit 
Cil qui d'amors la fausseroit, 
Car ja nului ne faussera. 
Cil qui la fausse faus sera. 
Devant Dieu ou ciel faus seront 
Qui l'ont faussee et fausseront. 
Or doinst Diex nos ne la faussomes 
Et bons nos face se faus somes. 


Un brief myracle mout aoinne 
Conter vos veil d'un symple moine. 
Symples estoit et symplement 
Servoit Dieu et devotement. 
N'iert pas telz clers com sainz Ansiaumes. 
Sa miserele et ses set saumes 
Et ce qu'apris avoit d'enfance 
Disoit par mout bone creance 
Selonc sa symple entencïon. 
Servoit par grant devocïon 
La mere Dieu, que mout amoit. 
A nus genolz la reclamoit 
Tout em plorant par maintes fois. 
Mais mout estoit ses cuers destrois 
Et destorbez de grant maniere 
Quant ne savoit propre proiere 
Dont il fesist propre mimoire 
De la propre dame de gloire. 
Il en fu tant en grant porpens 
C'une en trova selonc son sens : 
Cinc saumes prist, ses maria 
As cinc lettres de MARIA. 
Tant eut de sens qu'il seut bien metre 
Une saume a chascune lettre ; 
N'i quist autre phylosophye. 
Ou non de la virge Marie, 
Que mout amoit et tenoit chiere, 
Disoit sovent ceste proiere. 
De ces cinc saumes sont li non : 
Magnificat, Ad Dominum, 
Retribue servo tuo ; 
La quarte est Inconvertendo, 
Ad te levavi la cinquisme. 
En l'oneur dou doz non saintisme 
Dist ceste sainte saumoidie 
Tant con dura et fu en vie, 
Et quant Dieu pleut qu'a sa fin vint, 
Mout biaus myracles en avint, 
Car trovees furent encloses 
En sa bouche cinc fresches roses 
Cleres, vermeilles et foillies 
Com se luez droit fuissent coillies. 
Cis myracles bien nos esclaire 
Qu'amyable est et debonaire 
La douce mere au roi de gloire. 
Qui chascun jor en fait mymoire 
Ne puet mie estre desconfis, 
De ce doit estre chascuns fis. 
Cis myracles nos deit appenre 
Qu'a li servir nos devons penre, 
Car ele rent hautes merites. 
Ces cinc saumes que j'ai ci dites, 
Qui ces cinc roses senefïent, 
A toz lettrés lo qu'il les dïent 
Chascun jor, une fois au mains, 
A genolz et a jointes mains 
Devant l'image a la pucele 
Qui alaita de sa mamele 
Et norri son fil et son pere. 
Bien sert cil Dieu qui sert sa mere. 
S'amor ne puet nus deservir 
Si tost com par li bien servir. 
Riches desertes en deservent 
Cil et celes qui bien la servent. 
Joie sanz fin deserviront 
Tuit cil qui bien la serviront. 
Diex doinst chascuns de nos la serve 
Tant que sa douce amor deserve. 


Si con mes livres me tesmoigne, 
A Saint Pierre devant Coloigne 
Eut un moigne, cha en arriere, 
Veulle et despers de grant maniere. 
Le cuer avoit veulle et aviulle ; 
Ne cremoit Dieu, ordre ne riulle. 
Regars ert, provos et baillius 
De maint recet et de mains lius. 
Ses abis ert mout regulers, 
Mais li cuers ert si seculers 
Que toute avoit mise sa cure 
En vanité et en luxure. 
Mais ques qu'il fust faus ne lechierre, 
Mout durement amoit saint Pierre. 
Quequ'il menoit si fole vie, 
Un peu li prist de maladie, 
Dont il se fist medeciner 
Por ce qu'il cuida terminer. 
Mecine prist, je ne sai quele, 
Mais ele fu si fors et tele 
Que mors fu sanz confessïon. 
Dyable a grant processïon 
Por l'ame avoir i acorurent, 
Si la prisent si com il durent. 
Quant sainz Pierres vit son ami, 
Qu'enportoient li anemi, 
Au roi dou ciel merci cria 
Et doucement li depria 
Par sa douceur, si li pleüst, 
De son moigne merci eüst 
Et que por lui tant en fesist 
Qu'en paradys l'ame mesist. 
« Comment, Pierre ? fait Nostre Sire. 
Vielz me tu donc faire desdire ? 
Enne dis je par le prophete 
Qu'en mon saint mont n'aroit quiete 
N'en ma maison n'abiteroit 
Nus qui sanz tache ne seroit ? 
Pierre, doit donques habiter 
En paradys ne deliter 
Cil qui ne fist ainc se mal non 
N'onques n'ama moi ne mon non ? » 
Quant vit sainz Pierres que Diex faire 
Riens ne voloit de cest affaire, 
Prïer l'en fist a ses archangeles, 
A ses aposteles, a ses angeles, 
A ses martyrs, a ses confez ; 
Mais por ce qu'ert mors desconfez, 
A leur preces ne s'asenti 
Li rois qui onques ne menti. 
De ses sainz eut prïere mainte, 
Mais onques Diex n'a saint n'a sainte 
N'en volt otroi faire ne don 
Que l'ame alast s'en enfer non. 
Quant sainz Pierres vit cest affaire, 
Esbahis fu, ne seut que faire. 
Venus en est a Nostre Dame. 
« Dame, fait il, se de ceste ame 
Ta grans douceurs ton fil ne prie, 
Ja par nos toz n'ara aïe. 
Or t'en daint, dame, sovenir. 
Nous n'en poons a chief venir. 
Nostre prïere riens n'i vaut, 
Mais tu iez li ars qui ne faut 
N'ainc ne failli ne ne faura. 
Ta prïere mielz i vaurra 
Que toutes les nos a cen doubles. 
Dame, tes fius n'iert ja si torbles, 
Si dolanz ne si correciez 
Qu'il ne soit toz resleeciez 
Tout maintenant qu'a li paroles. 
Mout li sont douces tes paroles, 
Mout li sieent et mout li plaisent. 
Quant tout li saint dou ciel se taisent 
N'un tout seul mot n'osent soner 
Se le vas tu araisoner 
Et deprïer hardïement. 
Tu as sour lui commandement 
Con sour celui, haute pucele, 
Que norresis de ta mamele. 
Tes peres est, et s'iés sa mere : 
Tu le pries comme ton pere 
Et comandez com a ton fil. 
Mes moignes ert mis en escil, 
Bele tres douce dame chiere, 
Se nel sequeurs par ta prïere. 
Bien sai de voir que toutes voies 
Ara merci se por lui proies. 
- Pierre, Pierre, fait Nostre Dame, 
En mout grant painne iez por ceste ame. 
De mon doz fil me fïerai 
Tant que por toi l'en prïerai. » 
La mere Dieu lors s'est levee, 
Devant son fil s'en est alee, 
Et ses virges toutes aprés. 
De li se tint sainz Pierres pres, 
Car sanz doutance bien savoit 
Que sa besoigne faite avoit 
Puisque cele l'avoit emprinse 
Ou forme humainne avoit Diex prinse. 
Quant sa mere vit li doz sire 
Qui de ses dois daigna escrire 
C'on honorast et pere et mere, 
Encontre li a chiere clere 
Se leva mout festivement 
Et se li dist mout doucement : 
« Bien vigniez vos, ma douce mere. » 
Comme douz fil, comme douz pere, 
Doucement l'a par la main prise 
Et doucement les lui assise. 
Lors li a dit a douce chiere : 
« Que vielt ma douce mere chiere, 
Mes amies et mes sereurs ? 
- Fius, fait ele, por pecheeurs 
Retraire d'enfer et de painne 
Char en mes flans presis humainne. 
Por ce, biaus fius, de toi me fi 
Tant que toz jors por aus te pri. 
Fius, encor ait esté pechierres 
Cis moignes dont prie sainz Pierres, 
Ne sueffre pas, puisqu'il m'en prie, 
L'ame soit morte ne perie. 
- Douce mere, fait Nostre Sire, 
Riens que dïez ne doi desdire ; 
Vos voloirs est ma volentés, 
Car mes cuers est ou vostre entez. 
Ma douce mere, vos prïeres 
Seur toutes autres ai ge chieres. 
Riens que veilles ne me dessiet, 
Mais en faire quanqu'il vos siet 
Mes cuers se delite et deporte. 
Mere, dou ciel estes la porte : 
Cui qui vos siet i poez metre. 
Seur vos ne m'en doi entremetre, 
Mais por ce, mere, que je dis 
Qu'el haut manoir de paradys 
En nul tempoire ne manroit 
Nus qui sanz tache n'i venroit, 
Perron commant par vo proiere 
Que l'ame envoit ou cors arriere. 
En paradys ert ramenee 
Et a grant joie coronee 
Quant espurgie ert sa malice. » 
Luez que sainz Pierres oï ce, 
Mout tost son moigne secorut. 
A toutes ses cles i corut, 
Si desconfist toz les maufez, 
Car mout estoit d'yre eschaufez 
De ce que tant se deportoient 
En cele ame qu'il enportoient. 
Quant de leur mains l'eut delivree, 
A deus jovenciaus l'a livree, 
Qui mout estoient gent et bel. 
L'ame prisent li jovencel, 
Qui mout estoit joianz et lie ; 
A un saint moigne l'ont baillie, 
Qui moignes fu de l'abbeÿe 
Tant com il eut esté en vie. 
Cis sains hom mout la conforta 
Quequ'a son cors la raporta. 
Mais ainz qu'il l'ait ou cors remise, 
Li prie que por son service 
Sa miserele por lui die 
Tant com il ert en ceste vie 
Et se repreigne a la fois cure 
De netoier sa sepouture. 
En son cors est l'ame rentree 
Quant ceste chose a creantee. 
Toz li covens mout s'esmerveille 
Quant voit dou moigne tel merveille. 
Tout em plorant et tout a trait, 
Leur reconte tout et retrait 
Ce que devant oï avez. 
« Seigneur, fait il, vos ne savez 
Comme cil dort de mortel some 
Ne comment s'ocist et assome 
Cil qui la mere Dieu n'oneure. » 
Toz li plus durs souspire et pleure 
Ainz qu'ait par dit ne par conté 
Le grant secors et la bonté 
Qu'a fait a sa dolante d'ame 
La granz douceurs de Nostre Dame 
Par la prïere de saint Pierre. 
Bien a le cuer plus dur que pierre 
Qui ces myracles ot retraire 
S'a bien servir la debonnaire 
Qui tant par est douce et humainne 
Soventes fois ne met grant painne. 
Cis myracles bien nos ensaingne 
Que devant toz porte l'ensaigne 
La mere Dieu en paradys. 
Bien est enfers et maladis 
Et bien heit s'ame et entroblie 
Qui ne l'honeure, sert et prie, 
Car ele est tant de haut affaire 
Que par li seule puet plus faire 
Que tout li saint dou ciel ne font. 
S'ame et son cors tue et confont 
Et contre Dieu fiance guerre 
Qui ne l'honeure et sert en terre. 
N'est nus chaitis tant aterrés 
Ne tant lachiés ne tant serrés 
En ordure n'en vilonie, 
Se d'entier cuer la sert et prie, 
Qu'ele nel giet fors de pechié. 
Si tost com somes entechié 
Et de pechié taint et noirci, 
Courons a li, crïons merci, 
Et ele luez nos secorra. 
Se nos volons, toz nos vaurra 
En paradys mener et metre. 
Ele se seut bien entremetre 
De rapaisier a son doz fil 
Le las de moigne qu'en escil 
Entraïnoient ly dyable. 
Puis eut le cuer si amiable 
A li servir et si tres doz 
Que jor et nuit a nus genolz, 
A grans souspirs et a grans plors 
La mercïoit de son secors. 
A li servir toz s'aploia, 
Ainc puis ses cuers ne coloia 
A lecherie n'a luxure 
Ne de baillie n'eut puis cure, 
Mais toz au cloistre se bailla. 
Certes fort tour et fort baille a 
Moignes qui au cloistre se baille, 
Mais n'i a mais ne blanc ne baille 
Qui ne cuit estre mesbaillis 
S'il n'est ou provos ou baillis. 
Certes trop nous mesbaillissons 
Quant fors de nostre baille issons, 
Quar n'est pas si tost mesbaillie 
L'ame ou baille com en baillie. 


Un bel myracle vos veil dire, 
Qu'a son tempoire fist escrire 
Sainz Hues, l'abbes de Cluigni. 
Por ce c'on nel mete en obli 
Briément le vel en rime metre. 
Un riche home eut, ce dit la lettre, 
En cele terre de Borgoigne, 
Qui sanz respit et sanz aloigne 
Saint Jaque volt aler requerre. 
Lenz ne fu mie de porquerre 
Ne d'atirer son estevoir. 
Mais cele nuit qu'il dut movoir 
Tant le taria li maufez 
Et tant fu de vin eschaufez 
Qu'il jut a une siue garce, 
Quar son pelerinage par ce 
Tolir li volt li anemis 
Qui de maint mal s'est entremis. 
Quant eut faites ses volentez, 
Mout fu dolanz et tormentez, 
Mais il n'ot pas tant de scïence 
Qu'il netoiast sa conscïence 
A son provoire l'endemain. 
La messe fu chantee main, 
Se mut avec sa compaignie. 
Li dyables, qui n'aimme mie 
Aumosne ne pelerinage, 
Por destorbier ce saint voiage 
Devant lui vint en guise d'ome 
Et se li dist, c'en fu la some, 
Qu'il iert sainz Jaques li aposteles. 
« Chaitis, fait il, tes patrenostres, 
Tes orisons ne tes prïeres, 
Que te valent quant perdus ieres ? 
Dampnez seras sanz finement 
S'orendroit tout isnelement 
Toz mes comandemens ne fais. 
En tantes choses t'iez mesfais 
Et envers Dieu et envers moy 
Que perdue ert l'ame de toi. 
Mais se tu croire me voloies 
Et mes comandemenz faisoies, 
T'ame en iroit toute florie 
Lassus en pardurable vie. » 
Li symples hom as piez li chiet. 
« Sire, fait il, quanqu'il vos siet 
Me commandez et je ferai : 
De rienz encontre n'en serai, 
Se Diex m'aït et Nostre Dame. 
Bien sai que por le preu de m'ame 
A moi vos estez demostrez. 
Mout grant amistié me mostrez 
Quant vos por moi venez en terre. 
Bien vos doit on de loins requerre. » 
Lors le commence a aourer 
Et mout tenrement a plorer. 
Lors li a dit li anemis : 
« Saiches por voir, biaus doz amis, 
Qu'en paradys en venras droit 
Se tu vielz coper orendroit 
Tes genestailles et ton menbre 
Por le pechié, dont bien me menbre, 
Que tu fesis, ce sai de voir, 
La nuit que tu deüs movoir. 
Et puis aprez sanz demoree 
En ta gorge fiche t'espee. 
Tot maintenant qu'aras ce fait, 
Pardoné t'ierent ti mesfait 
Et s'aras joie pardurable. » 
Li pelerins croit le dyable, 
Quar bien cuide que voir li die 
Et que sauz soit mais qu'il s'ocie. 
S'espee saiche toute nue, 
Son menbre colpe et si se tue. 
Si compaignon, quant mort le virent, 
Plus tost qu'il peurent s'en fuïrent. 
De plus atendre n'eurent cure 
C'on ne desist par aventure 
Por son avoir l'eüssent mort ; 
Se fuissent tout jugié a mort. 
Li dyables ne dormi mie : 
Maintenant a l'ame saisie, 
Se l'emporte plus que le pas. 
Lez un mostier, a un trespas, 
Encontre saint Jaque et saint Pierre. 
« Metez la jus, font il, lechierre ! 
Metez la jus, n'est mie vostre. 
- Or belement, signour apostre, 
Ce lor respont li anemis, 
Se je me sui tant entremis 
Qu'enlacie l'ai en mes las, 
Dites quel tort je vos en faz 
Quant tuez s'est a ses deus mains. 
Avez i vous ne plus ne mains : 
Il est toz miens, je l'arai tout. 
Rien n'i avez, enseurquetout 
Il ne fist onques se mal non. 
- Tais ! fait sains Jaques. En mon non 
L'as tu guillié et deceü. 
Tu n'as passaige ne treü 
En pelerin qui me requiere. 
A cestui ci bons garans iere ; 
N'ara mais hui garde de toi. 
Quanqu'il a fait a fait por moi. 
Deceü l'as en ma samblance, 
Mais rien n'i vaut ta decevance. 
Et nequedent de cest affaire 
Nule force ne t'en veil faire. 
Ainz m'en apui au jugement 
La mere au haut roi qui ne ment. 
- Jaque, ce dist li anemis, 
Ce poise moi quant tu as mis 
Ce jugement seur cele dame. 
Ses jugemens nos tolt mainte ame, 
Car ele juge en tel maniere 
Que ce devant torne deriere 
Et s'a de Dieu si grant pooir 
Quanque ele dit convient seoir. 
Ja n'en jorrons, je n'en dout mie, 
De nul jugement qu'ele die. 
Avis nos est qu'ele mesprent, 
Car ele part toz jors et prent. 
Onques ne fu si fiere dame. 
Ne demoroit en enfer ame, 
Je cuit, se Diex la voloit croire. 
Quanque ele vielt li fait acroire. 
Mout sons dolant quant tant la croit 
Quar ne lasse ne ne recroit 
Nul jor de nos faire damage. 
S'uns hom encline un peu s'ymage, 
Se li vielt ele luez aidier. 
Devant li fait malvais plaidier, 
Car il n'est nus qui la desdie 
De chose nule qu'ele die. 
Toz jors nos plaidoie et querele. 
Ne poons joïr de querele 
Puis qu'ele viegne entre ses mains. 
Que te diroie plus ne mains ? 
Toutes nos tolt nos escheances. 
Nous en avons si grans pesances 
Que d'ire en somes tout boulant. 
Ele nous va si reboulant 
Toz jors, quant devant li plaidomes, 
Que maintenant abaubi somes. 
Mout sonz dolant et espris d'ire 
Quant nos n'osomes contredire 
Nul jugement qu'ele nos face 
Ne de rien qu'ele nous mesface 
Ne nos vielt onques Diex droit faire. 
Diex met sour li tout son affaire, 
Ses jugemens et ses quereles. 
Mout sonz dolant enz es boëles 
De ce que Diex la fait si dame, 
Car par force nos tolt mainte ame. 
De cesti ci ja ne jorrons 
Et nequedent droit en orrons, 
Puis qu'est ensi, signor apostre, 
S'ele sera ou nostre ou vostre. » 
A Nostre Dame en vont luez droit 
Por oïr jugement et droit. 
Par droit juga la douce dame 
Que revenist en son cors l'ame 
Por espeneÿr le mesfait 
Qu'avoit par innorance fait 
Li dyable luez s'enfuïrent 
L'ame laissierent et guerpirent. 
Li dui apostre la ront prise, 
Si l'ont reportee et remise 
Ou cors dont ele estoit issue. 
Li cors s'estendele et remue 
Con cil qui de la mort s'esveille. 
Li pelerins mout s'esmerveille 
De sa gorge, qu'il trueve sainne 
Ne ne li diut ne ne li sainne ; 
Mais, la tout droit ou l'eut colpee, 
Parut toz jors li colz d'espee, 
Qui au myracle fu garanz. 
L'autre plaie fu si paranz, 
Si com la letre le ramenbre, 
Qu'il onques puis n'ot point de menbre. 
Merveille fu de ceste chose : 
La plaie fu si bien reclose 
N'i ot c'un petitet pertruis 
Par ou pissa tout adés puis. 
Tuit cil qui ce myracle oïrent 
Mout durement s'en esjoïrent. 
La mere Dieu en mercïerent 
Et saint Jaque mielz en amerent. 
Li pelerinz a cui ç'avint 
Isnelement a Clugni vint. 
Par le conseil l'abbé Huon, 
Qui mout estoit saintismes hom, 
Vesti l'abit de moiniage 
Et servi Dieu tout son aage 
Et ma dame sainte Marie, 
Qui rendue li eut la vie. 
A Dieu servir si s'atorna 
Qu'au siecle puis ne retorna. 
Tost en aigrist moines et torne 
Puis qu'il au siecle se retorne : 
Trop par est aigres li retors. 
La mere Dieu, qui les bons tors 
A cialz qui l'aimment fait torner, 
D'aigrir nos gart et de torner 
Si qu'au siecle ne retornons. 
S'a li servir nos atornons, 
D'enfer toz nos destornera 
Et touz ou ciel nos tornera. 


Mes livres me dit et revele 
D'une nonain qui mout fu bele 
Un biau myracle mout piteus 
Et a oïr mout deliteus. 
Il fu, ce truis, une abbeÿe 
Ou mout eut bele compaignie 
Et biau convent de beles dames 
Et si eut mout de saintes fames. 
Laiens avoit une meschine 
Qui mout estoit de haute orinne 
Et qui mout ert religïeuse. 
La douce dame glorïeuse 
Servoit par grant devocïon. 
Mout eut de sa religïon 
Grant enuie li anemis. 
Tant l'espia qu'a ses amis 
Fu por esbatre un jor alee. 
Un haut home de la contree 
De sa biauté si enflamma 
Que si desveement l'ama 
Por un petit n'issoit dou senz. 
Li dyables, qui en maint sens 
Seit tez affaires asproier, 
Tant li fist doner et proier 
Son fort corage li ploia. 
Par messages tant la proia 
Et par biaus dons tant l'asailli 
Que riens fors lius ne li failli. 
Leur affaire si atemprerent 
Que jor assisent et nomerent 
Qu'en emblee la venroit querre, 
Si l'enporteroit en sa terre 
Et se l'esposeroit a fame, 
Si seroit s'amie et sa dame. 
Li chevaliers n'oblia mie 
Le jor que mis li eut s'amie, 
Ne cele pas ne l'oublia. 
Vers mienuit, quant espia 
L'eure dolereuse et amere 
Que Dieu lairoit et pere et mere 
Por vanité et por luxure, 
Endormi soi par aventure. 
Luez li sambla tot sanz demeure 
Que dui maufé plus noir de meure 
Grant aleüre l'emportoient 
Et puis aprés se la laissoient 
Seur une fosse toute seule, 
Qui tant avoit hideuse geule 
Orrible, noire et tenebreuse, 
Parfonde, grant et perilleuse 
Qu'il sambloit bien, tot sanz mentir, 
Tout le mont deüst engloutir. 
Cil puis, cele fosse, cis gouffres 
Ert plus puans mil tans que souffres. 
Si granz pueurs fors en issoit 
Tout l'air en empullentissoit, 
Et s'en issoit si grans fumiere 
Li jors en perdoit sa lumiere. 
Grant paour a, mout s'en esmaie 
Qu'en la fosse ne fonde ou chaie. 
Si put la fosse et si li grieve 
Por peu que li cuers ne li crieve. 
Groucier i oit les boteriaus 
Gros et enflés comme porciaus. 
Mout a vermine la dedens : 
Serpens i a a agus denz 
Grans laisardes et grans culuevres. 
Cil qui ont fait les puans oevres 
En cele fosse sont plongié. 
Point sont, demors et derungié 
De la vermine la dedenz. 
Grans croisseïs i a de denz 
Et de paumes grant bateïs. 
D'eures en autres out uns cris, 
Unes grans plaintes et uns brais 
Si tres orribles et si lais 
Por un petit que n'ist dou sens. 
Lors revoit venir de toz sens 
Anemis, maufez et dyables 
Mout lais et mout espaventables, 
Qui atraïnent et aportent 
Ames qui mout se desconfortent, 
Quar il les rüent sanz delai 
En cele fosse et en cel lai. 
Adont akeurent, ce li samble, 
A li tuit cil dyable ensamble. 
Se la velent en ce puis traire, 
Mais hautement commence a braire 
Et a huchier : « Aïe ! aïe ! 
Douce dame sainte Marie ! » 
Quequ'ele crie en tel maniere, 
Une dame voit mout arriere 
Qui Nostre Dame mout resamble, 
Mais si est cointe, ce li samble, 
Ne li daigne torner son vis 
Et s'est si loins, ce li est vis, 
Et vient si a trait et si lent 
De li secorre n'a talent. 
Mais toutes voiez brait et crie : 
« Haute pucele, aïe ! aïe ! » 
Quant ele l'eut assez huchie, 
Nostre Dame s'est aprochie 
Dou puis ou si orde estuve a 
Et si li dist : « Qui est tu, va ! 
Qui m'apeles si durement ? 
- Ha ! mere au haut roi qui ne ment, 
Ce li respont em plorant cele, 
Je sui vo nonne et vo pucele, 
Qui tantes fois vos ai servie. 
Douce dame sainte Marie, 
Je sui la lasse et la dolente 
Qui ne fui onques nul jor lente 
De vostre doz service faire. 
Roïne douce et debonnaire, 
Se vo grans douceur ne m'aïe, 
Cis puis m'ara ja transgloutie. 
Se vos n'avez de moi merci, 
Tuit cil dyable qui sont ci 
En ce puis ci ja me trairont 
Et trebuchier ens me lairont. 
Haute dame, haute pucele, 
Secorez tost vo povre ancele, 
Qui vostre est en cors et en ame. 
- Laisse m'ester, fait Nostre Dame. 
N'iez ne m'ancele ne m'amie. 
Celui por cui m'as deguerpie 
Huche qu'il te viengne secorrre. 
Je ne te doi mie rescorre, 
Car n'iez mais moie, ainçois iez sieue. 
Or viengne a toi, si te resqueue ! 
Jeter te viengne de peril 
Cilz por cui lais moi et mon fil. » 
A ces paroles, ce li samble, 
L'ont li dyable tuit ensamble 
En cel orrible puis sachie, 
Mais erramment s'est enbronchie 
Nostre Dame dedenz le puis 
Et se li dist : « Soufrir ne puis 
Qu'en ce puis ci soies perie 
Por ce que tu m'as tant servie. » 
Sa main li tent sanz nul delai, 
Si l'a saichie fors dou lai. 
Tuit li dyable s'en fuïrent 
Si tost com la mere Dieu virent. 
« Bele amie, fait Nostre Dame, 
Se merci vielz avoir de t'ame, 
Garde que jamais n'aiez cure 
De vanité ne de luxure. 
Ou feu d'enfer font cil leur lit 
Qui acomplissent leur delit 
Et le voloir de la charoigne. 
D'or en avant celui esloigne 
Qui te voloit a Dieu fortraire. 
Ou feu d'enfer voloiez faire 
Ton lit quant tu fausser voloiez 
Mon fil a cui sacree estoies. 
Por s'amor te dois netement 
Toz jors tenir et chastement. 
Bien t'ai mostré que devenront 
Cil qui luxure maintenront. 
Bele fille, fait Nostre Dame, 
Luxure tolt le cors et l'ame : 
Le cors honist et l'ame tue 
Et en enfer la jete et rue. 
Mais chasteé l'ame et le cors 
Espure plus que n'est fins ors. 
Chasteés est de tel nature 
Le cors netoie et l'ame espure ; 
Le cors honeure et l'ame essauce 
Et tant la lieve et tant la hauce 
Qu'en paradys tot droit l'envoie. 
Chasteez est la droite voie, 
Li drois chemins, la droite adrece 
Qui les chastez ou ciel adrece. » 
La damoisele luez s'esveille. 
Mervilleusement s'esmerveille 
De la merveille qu'a veüe. 
Li mesagier sanz atendue 
Vienent a li que ses amis 
Priveement li a tramis. 
« Fuiez ! fuiez ! Dieu anemi ! 
Ne vel, fait ele, nul ami 
Ne nul mari se celui non 
Qui rois des rois et Diex a non. 
Mes amis est et mes espoz ; 
N'ai mais talent que j'autre espoz. 
Mes cuers a lui s'est apuiez. 
Fuiez de ci ! fuiez ! fuiez ! 
Messsage estes a l'anemi, 
Qui me voloit a mon ami 
Par guille tolir et fortraire. » 
Tant leur a dit honte et contraire 
Qu'a leur signeur sont retorné. 
D'ire a le cuer aigre et torné 
Quant sanz s'amie s'en retorne. 
Tout son ator la none atorne, 
S'est en son cloistre retornee. 
Ainc puis n'en puet estre tornee. 
Bien vit none ne pooit mie 
Sovent issir de s'abbeÿe 
N'aler jüer a sez amis 
Qu'aucune fois li anemis 
Ne li fesist aucun jambet. 
Li dyables seit tant d'abet 
Que tost li fait tel chose faire 
Dont vers celui li fait mesfaire 
Qui li a mis l'anel ou doit. 
He ! Diex ! com bien garder se doit 
Fame qui a si haut baron. 
Ou mont n'a prince ne baron, 
Tant li seüst grans dons doner, 
Ou se deüst abandoner. 
Nel di por ce que non font celes, 
Car esposez sont et anceles 
Au haut seigneur, au haut espoz 
Qui sanz taster vainne ne poz 
Seit et perçoit quanqu'eles penssent. 
Certes, s'eles bien se porpenssent, 
Tot leur cuer et tot leur penser 
A cest espoz doivent penser, 
Car il voit toutes leur pensees 
Ainz que li cuers les ait pensees. 
De li ne fait mie despensse 
Cele qui a tel espoz pensse. 


En escrit truis qu'en l'abbeÿe 
De saint Salveür de Pavie 
Ça en arriere eut un prïeur 
A painnes trovast on pïeur. 
Li livres dit qui en parole 
Sos ert en fais et en parole, 
Mais bien sachiez certainnement, 
Quez folz qu'il fust, devotement 
Servoit la mere au roi celestre. 
Por nule riens qui poïst estre 
Ses eures ja ne trespassast 
Ne nule riens tant nel lassast 
Que nule fois ja se sesist 
Endementiers qu'il les desist. 
Morir l'estut quant ses jors vint. 
Enfoïs fu, qu'il le covint. 
Au chief de l'an, si com Dieu pleut, 
Un soucretain en l'eglyse eut 
De grant affaire et de grant non ; 
Freres Hubers avoit a non. 
Devant matines se leva. 
Queque ses lampes aluma, 
Une vois oï haute et clere 
Qui l'apela : « Hubert, biau frere. » 
Li soucretains eut tel freür 
Recouchier s'ala de peür ; 
Luez s'endormi, si com Diex volt. 
Cielz qui devant apelé l'out 
Erramment est a lui venus. 
« Comment, fait il, t'iez tu tenus 
Que ton prïeur n'as respondu ? » 
Luez que cil l'a reconneü, 
Mout doucement li prent a dire : 
« Comment le faites vos, biau sire ? 
- Je le fas bien, fait il, biau frere, 
Dieu merci et sa douce mere. 
Mais il n'est nus qui poïst dire 
La grant doleur ne le martire 
L'anui, la painne ne l'ahan 
Qu'ai enduré trestot cest an. 
Je sui venus d'une contree 
Ou mainte painne ai encontree. 
Cele contree est mout diverse, 
Car mains dyables i converse. 
Li maistres d'aus a non Smirna. 
Or a un an qu'il m'i mena ; 
Soufferte i ai grant passïon. 
Se n'en eüst compassïon 
La mere Dieu, la debonaire, 
Cui service soloie faire 
Mout volontiers, quez que je fuisse, 
Jamais nul jor merci n'eüsse. 
Par aventure vint par la. 
Bien me connut, si m'aparla 
Et si me dist qu'il estoit drois, 
Por ce qu'adez estoie drois 
A ses eures quant les chantoie, 
Que part eüsse en la grant joie 
Ou cil partent et partiront 
Qui la servent et serviront. 
En tel maniere, biaus doz frere, 
Me delivra la douce mere 
Le roi dou ciel par sa douceur 
Et jeta fors de la doleur 
Et des tormens que je souffroie. 
Qui de bon cuer la sert et proie, 
Il ne puet estre desconfis, 
De ce soiez seürs et fis. » 
Li soucretainz la matinee 
S'avisïon a revelee 
A dant abbé et au convent, 
Qui en mercïent mout sovent 
Nostre Dame sainte Marie. 
Frere Hubers ne veschi mie 
Gramment puis que ce li avint ; 
Prochainnement a sa fin vint. 
Cis myracles nos certefie 
De ma dame sainte Marie 
La grant douceur et la pitié. 
Sa grans douceurs a respitié 
Maint pecheür de mort d'enfer. 
Le cuer a d'achier ou de fer 
Qui ce myracle oit et entent 
Se toz jors mais ne bee et tent 
A son service bien paier. 
A Dieu se puet tost apaier 
Qui sert sa mere de bon cuer. 
Moignes ne clers qui dort en cuer 
A ses matines n'a ses eures 
N'aimme s'ame vaillant deus meures. 
Li pluiseur trop i soumillons : 
A l'uel nos pent li soumillons 
Quant devons faire son service. 
Mout vient celui de grant franchise, 
De grant senz et de grant proëce 
Qui en l'onor de li se drece 
Quant ses services en commence ; 
Mais, par saint Gille de Provence, 
Assez puet on trover de celz 
Qui fetart sont et perecelz 
Ou mostier plus qu'en autre liu. 
A uns bastialz ou a un giu 
Seroient bien demi jor droit, 
Mais si tres fetart sont luez droit 
Qu'en sainte eglyse et en cuer vienent 
Qu'a grant paissïon se soustiennent. 
En sainte eglise si se duelent 
Que jor et nuit seoir se vuelent. 
Pereceuz i sont et fetart 
Tuit li pluisor et tempre et tart. 
Por Dieu, ne nos affetardons ! 
De Dieu vient tart affetart dons : 
Diex toz ses biens delaie et tarde 
Et a fetart et a fetarde, 
Quar tant li desplaist fetardie 
Qu'il n'entent rien que fetars die. 
Esvillons nos au Dieu service, 
Quar li dyables celui justice 
Et bien l'enchante et bien l'endort 
Qui trop i siet et trop i dort. 
Li dyables, qui nos engigne, 
Mout durement rit et esquigne 
Et mout grant joie a en son cuer 
Quant endormir nous puet en cuer. 
Mout fait grant feste et grant baudoire 
Quant il nous puet faire recroire 
Au service la douce dame 
Qui li ravist et tolt mainte ame. 
Ja, se Diex plaist, ne l'en querrons 
Ne ja por lui ne requerrons. 
Servons la tuit, car il est drois, 
Et qui servir ne la puet drois 
Se la serve, vialz, en seant. 
Et neporquant trop messeant 
Est a celui qui trop s'i siet. 
Cui ses services voir dessiet 
Au roi dou ciel si deserra 
Qu'en paradys ja ne serra. 
Diex le nos face si seoir 
Qu'es haus sieges puissons seoir 
Ou se reposent cil et sïent 
Qui font les choses qui li sieent. 


A cialz qui aimment doucement 
La mere au doz roi qui ne ment 
Un doz myracle veil retraire, 
Qui mout leur doit doucement plaire. 
Il fu jadis uns chevaliers 
Riches, puissans, cointes et fiers. 
Assez avoit viles et bors, 
Fortereces, chastiaus et tors. 
Mout ert riches, c'en est la voire, 
Et tant ert plains de vainne gloire, 
Tant fiers, tant cointes et tant veulles 
Qu'il sambloit bien qu'en ses esteules 
Eüst trové tot le païs. 
Umbrages ert et estaïs 
A Dieu servir et a bien faire, 
Mais a rober et a mesfaire 
Estoit vistes et remuans. 
Por avolez et por truans 
Tenoit moignes, clers et provoires. 
Abbeÿes blanches et noires 
Faisoit assez damage et honte. 
Que vos feroie plus lonc conte ? 
Por verité vos puis bien dire 
Qu'il ert en son païs si sire 
Et puissanz d'amis et d'avoir 
Nus n'en pooit nul droit avoir. 
Maint mal faisoit par sa puissance. 
Tant par ert plains d'outrecuidance 
Qu'il ne prisoit une cerise 
Saint ne sainte, mostier n'eglyse. 
Tant par estoit de fol corage 
Que ja ne crucefis n'image 
N'enclinast en liu ou il fust 
Ne c'une piece de viés fust. 
Et nequedent en grant mymoire 
Avoit la mere au roi de gloire ; 
Tant ert de diverse matere 
Dieu haoit et amoit sa mere. 
Il l'amoit tant en son corage 
Que ja n'enclinast nule ymage 
N'aourast se la siue non 
Ne ja ne reclamast nul non, 
Por peril ne de cors ne d'ame, 
Se le tres dous non Nostre Dame. 
A Dieu et a sains et a saintes 
Toloit rentes et choses maintes ; 
Mais a li ja rien ne tosist, 
Ainçois li donnast et sausist. 
A Dieu et a ses sains toloit 
Et a sa mere assez soloit 
Ausi com s'ele eüst parti. 
En lonc tanz ne se departi 
Ne ne remut de cest usage, 
Mais Diex, qui tost fait d'un fol sage 
Et qui tost jete de misere 
Ciaus qui aimment sa douce mere, 
Ne voloit pas qu'il fust peris, 
Car n'est nus biens ne soit meris 
Ne nus malz qui ne soit vaingiez. 
En pau de tanz fu mout changiez, 
Quar Sains Espirs si l'espira 
Que dedenz son cuer atyra 
Et proposa mout vraiement 
Qu'il feroit sanz delaiement 
Une abbeÿe et fonderoit 
Et que gens d'ordre i meteroit 
Qui serviroient sanz sejor 
Dieu et sa mere nuit et jor. 
Un jor, quequ'il sist a sa table, 
D'un liu li sovint delitable 
Ou bien serroit cele abbeÿe 
Et s'aroit bos et praerie, 
Pescheriez et gaaignages. 
Et tant l'en tint cort ses corages 
Qu'il monta por aler veoir 
Comment porroit plus bel seoir. 
Le liu trova si convenable, 
Si bon, si bel, si delitable 
Et si li pleut et si li sist 
Qu'il voa a Dieu et promist, 
S'il li donoit espace et vie 
Que fonder poïst l'abbeÿe, 
Tant i donroit terres et rentes 
Que provendes beles et gentes 
A toz jors mais li moigne aroient 
Qui la dedenz Dieu serviroient. 
Et s'eut a Dieu bien en covent, 
Luez que l'abbé et le convent 
Por lui servir i aroit mis, 
Que ses enfanz et ses amis 
Por lui servir deguerpiroit 
Et dras de moigne vestiroit 
Et viveroit tot sanz resordre 
Selonc la riulle et selonc l'ordre. 
Ne tarda mie longuement 
Aprés ce saint proposement 
C'uns maus li prist qui fu si fors 
Qu'erraument fu estains et mors 
Sans prestre et sanz confessïon. 
Grant duel, grant lamentatïon 
Tuit si parent fisent de lui, 
Mais en la terre n'eut nului, 
Moigne ne clerc, home ne fame, 
Ne maudesist le cors et l'ame. 
Li dyable luez acorurent, 
Qui l'ame prisent et reçurent. 
Angele vienent d'autre partie, 
Qui dïent : « N'enporterez mie. 
Ele est nostre. - Non est ! - Si est ! 
- Nes Diex n'i porroit metre arest, 
Font li dyable, en nul endroit 
Puis que faire nos volsist droit. 
Saus ne puet estre telz roberres 
Se Diex ne vielt estre menterres. 
Diex meïsmes ne diroit mie 
C'onques fesist bien en sa vie 
Nez un tot seul petit ne grant. 
Se vos en estez si engrant 
Que nul tort nos en veilliez faire, 
Nos nos metons de cest affaire 
Et apuions au jugement 
Le roi qui por nului ne ment. » 
Uns des angeles s'en part luez droit, 
En paradys s'en va tout droit 
Por aporter le jugement. 
Ne tarda mie longuement : 
Mout liez et mout joians revint, 
En sa main une coulle tint. 
« Le jugement, fait il, a dit 
Li vrais rois que nus ne desdit. 
Toute vos fust jugié l'ame, 
Fait li angeles, se Nostre Dame 
Au jugement ne fust venue. 
Par droit faisant, vos fust rendue 
Et en enfer l'emportissiez, 
Mais il l'em prist si grans pitiez, 
Quant ele vint au jugement, 
Qu'a son doz fil dist doucement : 
“ Biaus tres doz fius, je te depri 
Que de ceste ame aiez merci. 
Biaus tres doz fius, soviegne toi 
Que char et sanc presis en moi 
Por rachater les pecheürs. 
Fius, encor fust de males meurs 
Cis chevaliers dont je te proi, 
S'oneroit il m'image et moi, 
Et nus, biaus fius, se por toi non, 
Ne porte honeur moi ne mon non. 
Biaus tres doz fius, quelz que mesfais 
Cis las de chevalier ait fais, 
Je veil por ce que je t'en pri 
Pitié en aiez et merci 
Et que s'ame soit amenee 
En paradys et coronee. 
- Bele mere, fist Nostre Sire, 
Ne doi desvoloir ne desdire 
Vostre plaisir ne vo voloir. 
Quanque volez veil je voloir. 
Por pecheürs a moi ratraire 
Volz je de vos ma mere faire. 
Por ce que cil voé avoit, 
Ja soit ce que nus nel savoit, 
Que dou sien propre une abbeÿe 
Feroit de mout grant seignorie 
En l'oneur de moi et de vous 
Et qu'il lairoit tot a estroz 
Fame et enfans et hiretaige 
Por penre habit de moiniage, 
Je li otroi, que qu'il ait fait, 
Que ses voloirs vaille le fait 
Et qu'orendroit sans atendue 
Une coulle li soit vestue. 
Lors si ert mis sanz nul essoigne 
En la grant joie ou sont li moigne 
Qui tart et tempre me servirent 
Et tot le mont por moi guerpirent. ” 
Dou ciel aport ce jugement, 
Fait li angeles. N'iert autrement. 
Quanque Diex dist est tot estable. 
- Or as maufés, font li dyable, 
Nos perdons tout par cele dame. 
N'est si pechieres hom ne fame, 
Se s'aïe quiert et porchace, 
Tout son voloir de Dieu ne face. 
Il est tout fait quanqu'ele dit. 
Nus n'i puet metre contredit. 
De clers, de moignes, de nonains, 
De chevaliers et de vilains 
Fust enfers plains dusqu'a la geule 
S'ele ne fust trestoute seule. 
Par li somes desireté, 
Par li somes desbareté, 
Par li somes vil et despit. » 
Li saint angele sanz nul respit 
L'ame prisent entre leur bras. 
De la coulle par grant solas 
La vestirent et atornerent 
Et moult doucement commencerent 
A chanter : « Exurgat Deus 
Et dissipentur inimici eius. » 
Tuit li dyable s'en fuïrent 
Maintenant que ces vers oïrent. 
Li saint angele l'ame enporterent 
En paradis la presenterent 
Au creator qui la cria. 
He ! Diex, quel myreor ci a 
A pecheür qui bien se myre. 
Mout a dur cuer qui ne souspire 
Qui ce myracle oit reciter. 
Touz nous doit poindre et esciter 
La grans douceurs de Nostre Dame, 
Quar n'est nus hom ne nule fame, 
Tant soit chaitis ne deceüs 
Ne tant soit folz ne durfeüs, 
Se de bon cuer l'apele et proie, 
Qu'ele nel mete a bone voie 
Et qu'a son doz fil tant ne face 
Que s'amor li done et sa grace. 
Cis chevaliers buer l'aama, 
Buer la servi et reclama. 
S'ele ne fust, en l'ardant flamme 
Dou feu d'enfer fust arse s'ame, 
Car il avoit tante abbeÿe 
Desiretee et malbaillie 
Que vif dyable a cros de fer 
L'en traïnaissent en enfer. 
S'enfers dou chevalier adonques 
L'ame perdi, ne l'en chaille onques, 
Quar des autres ara asez. 
Nus chevaliers n'est mais lassez 
De Sainte Eglise guerroier. 
Ne beent mais a peçoier 
Autres lances n'autres espiez. 
Toz nos vuelent colper les piez 
Quant nos chapes ne lor laissons. 
Cil meïsmes cui nos paissons 
Nos welent mais foler et batre. 
Ce sont chevalier abatquatre, 
Qui vont joster au nit de pie, 
Chascuns gaite mais et espie 
Par quel barat ne par quel guile 
A Dieu torra ou borc ou ville. 
Il sont poieur que mescreant. 
Bien sont vainchu et recreant 
Quant ce tolent au roi celestre 
Que li donerent leur ancestre. 
Lor ancestre ça en arriere 
Sainte Eglise tinrent mout chiere 
Et donerent chastialz et viles ; 
Mais, se Diex m'aït et sainz Gilles 
Cil qui or sont sont mais si tesve 
Por peu chascuns n'enrage et desve 
Quant ses peres i laissa rien. 
Tuit dïent mais qu'en peu de bien 
Aront assez et clerc et moigne. 
Au crucefi son patremoine 
Retaille mais chascuns et tolt. 
Petit leur est s'on les assolt, 
Nïent s'on les escumenie. 
Volentiers mais se cumenie 
Chascuns dou pain saint Beneoit. 
De Dieu soient il beneoit, 
Car en si grant chierté nos tienent 
Que visiter sovent nos vienent. 
Tuit dïent mais et povre et riche 
Si sades pains n'est com de miche. 
Tant par sont mais de povre affaire, 
Quant ne noz püent plus mesfaire, 
Se nos welent il esmaingier. 
Et, quant ce vient aprés maingier, 
N'en i a nul, se trop n'est riches, 
Qui volentiers n'enport deus miches 
S'autre chose n'en puet porter. 
N'i vuelent mais riens aporter, 
Mais en porter fors se deportent. 
Des eglises li fil enportent 
Ce que lor pere i aporterent. 
En aporter se deporterent 
Mais cil se vont plus deportant 
En reporter qu'en aportant. 
Tuit dïent mais que reporters 
Est plus deportans qu'aporters. 
En nos tolir ont grant deport. 
Sans raporter toz les emport 
Li maufez, qui mout se deporte 
Quant chevalier sor son col porte, 
S'a Sainte Eglise ne raportent 
Ce qu'a force et a tort enportent. 


A la loenge de la virge 
Qui Dieu porta me ratir ge 
Por un myracle reciter 
Ou mout se doivent deliter 
Tuit cil qui servent volentiers 
Celi qui est voie et sentiers 
Et adrece de paradys. 
En escrit truis qu'il fu jadis 
Une mout tres saintisme none. 
Prime, tierce, miedi, none 
Et les eures entierement 
La mere au haut roi qui ne ment 
Chantoit par grant devocïon. 
Mout ert de grant religïon 
Et de saintisme renomee. 
Suer Eülaile estoit nomee. 
La douce mere au roi de gloire 
Avoit en si tres grant memoire 
Et tant l'amoit de tot son cuer 
Que por nul essoinne a nul fuer 
Uns seus jors ne li esluast 
Que s'ymage ne saluast 
Par cent et cinquante foïes 
A jointes mains, jambes ploïes. 
Mais por ce qu'avenoit sovent 
Qu'essonniie ert en covent 
Et por ce que pas ne volsist 
Que nus essoines li tolsist 
Ce nombre a dire et a parfaire, 
Mout se hastoit en cest affaire. 
Cest usaige grant piece tint 
Et tant qu'une nuit li avint 
Qu'aprés matines fu couchie : 
Quant se fu coverte et saignie 
Dormir cuida isnelement, 
Mais ele vit soudainnement 
Une clarté deseur son lit 
Si grant que nus si grant ne vit 
Et vit venir une roÿne 
Plus luisant, plus clere et plus fine 
N'est Lucifer quant l'aube crieve. 
Encontre li ses deus mains lieve 
Tout em plorant la bone fame. 
Bien s'aperçoit que c'est la dame 
Que tantes fois a saluee 
A nus genolz et enclinee. 
Grant joie en a dedenz son cuer. 
« Dors tu, fait ele, bele suer ? 
- Haute royne, naie voir, 
Mais je desir mout a savoir, 
Bele, tres douce, sade dame, 
Coment a si pecheris fame 
N'a si chaitive com je sui 
Daigniez parler. - Amie, a cui 
Parlerai ge s'a celes non 
Et a ciaus qui aimment mon non ? 
Fille, ne soies esbarie, 
Fait ma dame sainte Marie, 
De celi que tant as amee 
Et deprïee et reclamee. 
Toute iez cuite de tes mesfais 
Par les services que m'as fais, 
Et si t'en iert abandonee 
La gloire dou ciel et donee. 
Mais se tu vielz que mielz me siecent 
Ti salu, je commant qu'en chiecent 
D'or en avant les deus parties 
Et la tierce tot a trait dies 
Devotement et de bon cuer, 
Car bien saches, ma douce suer, 
Qui me salue bien a trait 
Tel bien et tel joie me fait 
Et telz douceurs au cuer me touche 
Nel porroit dire humainne bouche. 
Suer, cis salus m'est si tres biaus 
Que toz jors m'est fres et novialz. 
Qui de bon cuer le me pronunce 
Tout ausi grant joie m'anunce 
Con fist Gabriel, li archangeles, 
Quant me dist que li rois des angeles 
S'aomberroit en mes sains flans. 
Fres et novialz m'est en toz tanz. 
Quant vient a Dominus tecum, 
Tant m'est sades et de doz non 
Qu'il m'est avis qu'en mon saint ventre 
Sains Esperis de rechief entre. 
Au cuer en ai si tres grant joie 
Qu'il m'est avis qu'enchainte soie 
Si com je fui quant mes doz pere 
Daigna de moi faire sa mere. 
Si grant leesce au cuer m'en touche 
Que nel saroit reciter bouche. 
Fille, je t'ai bien en covent 
Qui ce salu me dist sovent, 
Devotement et de cuer fin 
Faillir ne puet a bone fin. 
Mais bien ne me salue mie 
Qui trop se haste, bele amie. 
Cest malvais us as eü. Lai le. 
Je t'en chasti, fille Eülaille. » 
Atant s'en parti Nostre Dame. 
Toz ses salus la bone fame 
Abriga luez dusqu'a cinquante 
Mais li myracles nos creante 
Que cist cinquante mielz valurent 
Et a la mere Dieu mielz plurent 
Ne faisoient trois cinquantainnes. 
Mainte afflicïon, maintes vainnes 
Fist puis et prist la bone dame 
Devant l'ymage Nostre Dame. 
Tant la servi tot son aaige 
De cuer, de cors et de corage 
Qu'a la gloire dou ciel parti 
Quant de cest siecle departi. 
Cis myracles, qui garde i prent, 
Durement chastie et reprent 
Maint clerc, maint moigne et maint provoire, 
Car au marchié ou a la foire 
Samble bien que fuïr s'en doient 
Quant il verscillent ou saumoient. 
Por nïent dit ne ne chante eure 
Cis qui ses mos bien n'asaveure. 
Que vaut morsiaus qui bien nel masche ? 
Il dïent leur eures en tasche. 
Ce m'est avis si sont isneles, 
Ainz c'on ait dit deus misereles, 
Ont il dites et murmulees, 
Bauboïes et bredelees 
Et lor eures et lor matines. 
Malvaises sont telz aatines, 
Car Diex n'entent chose qu'il dïent, 
Ains en pleure et dyable en rïent. 
Dyable en rïent, il ont droit, 
Car ne disons nul mot a droit. 
Ne servons Dieu fors en fuiant, 
Mais mout nos iroit anuiant 
Et s'en ferïens mout grans fables 
Qui trop nos hasteroit as tables ; 
Tost i aroit chevialz detrais. 
De sovent boire et a grans trais 
N'est nus de nos onques lassez. 
Boire et maingier volons assez, 
Mais ne volomes Dieu servir 
Ne nos provendes deservir. 
Li dyables, qui seit maint trait, 
Boire et maingier nos fait a trait, 
Gaber, joër, border et rire, 
Mais quant ce vient as eures dire, 
Si nos petille et si nos point 
Que n'i faisons metre ne point. 
N'est pas merveille s'il en rit, 
Qu'ainz que li uns ait son ver dit, 
A li autres tant bauboié 
Que l'autre ver ra ja moié. 
Pluisor en sont trop negligent. 
Cil ne s'aquite bel ne gent 
Ne la saveur des moz n'en trait 
Qui ne siaumoie un peu a trait. 
Se li cuers bien n'entent et veille 
A ce que la bouche verseille, 
L'escriture dit tout a fait 
Qu'assez petit de preu li fait. 
Li psalmitres meesmement 
Nos dit : « Saumoiez sagement. » 
Cil sagement chante et psaumoie 
Et ses prïeres bien enploie 
Qui a la bouche met le cuer, 
Mais ses prïeres rue puer 
Cil qui n'entent a ce qu'il dit. 
Saichiez que Diex tost escondist 
Bouche qui sanz cuer li requiert. 
En sa prïere peu conquiert 
Bouche qui sanz son cuer li prie, 
Car n'entent chose qu'ele die. 
S'a ses vealz et a sa proie 
Pense li cuers, bouche que proie ? 
Bouche que proie et de quel conte 
Puisque li cuers ses berbis conte ? 
Que vault la bouche sor les livres 
Quant li cuers conte mars et livres ? 
Bouche por quoi chante ne lit 
Quant li cuers pensse a fol delit 
Et il estraint, pince et enbrace 
Ce que la mort a l'ame brace ? 
Bouche por quoi chante matines 
Quant li cuers met en galentines, 
Grans bars, grans lus et grans lamproies ? 
S'a la foire est mes cuers a Troies, 
A Mosteruel ou au lendit, 
Que vaut quanque ma bouche dit ? 
Que vaut quanque dïent mes levres 
Puis que mes cuers est si chalevres 
Que toute jor s'en va ribant 
Par le païs et regibant ? 
Que me vaut chose que je die 
Quant mes cuers fait chastiaus en Brie ? 
Enne descorde la vïele 
Quant cis n'i pensse qui vïele ? 
Oïl, certes, mout laidement. 
Ausi sachiez certainnement 
Que la bouche ment et descorde 
Quant a li li cuers ne s'acorde. 
Bouche escharnist Dieu et faunoie 
Qui sanz son cuer l'apele et proie. 
Ele le gabe, ele le ciffle 
N'il ne seit s'ele chante ou sifle. 
En chantant paie le musage 
Cil qui s'aüse a tel usage. 
Gardons nos en et clerc et moine. 
Li crucefis son patremoine 
Por lui servir nos a chargié : 
Nos i ferons malvais marchié 
Se nel servomes sans sejor. 
Sa douce mere nuit et jor 
Prïons qu'envers lui telz nos face 
Que nos puissons avoir sa grace. 
Sanz li ne la poons avoir. 
Por ce di je qu'il fait savoir 
Qui tant la sert et tant la prie 
Qu'a son doz fil l'ait en aïe. 
Esploitons nos de li servir 
Tant que puissomes deservir 
De paradis la grant corone 
Ausi con fist la bone none 
Qui tantes fois la salua. 
Cil qui en us ce salu a, 
Mais qu'il le die de bon cuer, 
Perdus ne puet estre a nul fuer. 
Saluons la, toutes et tuit, 
Devotement et jor et nuit. 
Saluons la, grant et petit, 
Se nos volons que por nos prit. 
Saluons la, et clerc et lai. 
A vïeler aprent doz lai 
Et de s'ame grant cure prent 
Qui ce salu use et aprent. 
En bon usage cil s'aüse 
Qui ses genolz escorche et use 
En salüer li et s'ymage. 
Qui bien l'aimme de fin corage 
Ses genolz doit bien esnüer 
Por li plaisamment salüer. 
Le preu de s'ame monteploie 
Qui devant li sovent se ploie. 
Toz ciaus conduit et mainne en gloire 
Qui l'ont en cuer et en memoire. 
L'amor au roi dou ciel deservent 
Tuit cil qui volentiers la servent. 
De Dieu n'ara ja bele chiere 
Cil qui sa mere ne tient chiere : 
Diex het touz çax et gete puer 
Qui ne la servent de bon cuer. 
La douce dame a si grant grace 
Que ses doz fius vielt c'on en face 
Autant ou plus comme de lui. 
Li rois dou ciel n'aimme nului 
Se sa mere ne porte honeur. 
Ne puet morir a deshoneur 
Cis qui la mere Dieu honeure, 
Et qui nel fait Dieu deshoneure. 
Diex et si saint deshoneront 
Celz qui sa mere n'ouneront. 
Trop laidement se deshoneurent 
Cil et celes qui ne l'honeurent, 
Car par li sons tuit honoré. 
Cis siecles, par saint Honoré, 
Ne duroit mie une seule eure 
S'ele n'estoit, qui por nos eure, 
Et por c'est drois que l'aourons 
A nus genolz et l'onorons. 
Bien doit de nos estre honoree 
Quant ele est d'angeles aouree. 


Ici aprés veil metre en brief 
Un bel myracle cort et brief. 
Assez briément le veil retraire, 
Car des autres ai mout affaire. 
Uns lerres fu cha en arriere 
De trop mervilleuse maniere. 
La douce mere au roi de gloire 
Avoit en si tres grant memoire 
Toutes les fois qu'enbler aloit 
En sa garde se commandoit 
Et, puis qu'a li s'ert commandés, 
Ausi com s'il i fust mandés 
Embler aloit hardïement. 
Et sachiez bien tot fïement, 
Luez que riens nule emblee avoit, 
S'aucun mesaaisié savoit, 
Fust povres hom, fust povre fame, 
Por l'amistié de Nostre Dame 
Mout volentiers bien li faisoit 
Et doucement l'en aasoit. 
Le larrecin tant aüsa 
Et dyables tant l'amusa 
Qu'au larecin fu pris provez. 
Conssaus ne puet estre trovez 
C'on en fesist se pendre non, 
Car il en ert de grant renon. 
Qu'il fust pendus chascun fu tart. 
Ou col li lacent luez la hart, 
Se l'ont as forches encroé. 
La douce dame au non loé, 
Que li las chaitis tant ama, 
Dedens son cuer mout reclama. 
Cele qui nul des siens n'oblie 
Mout erramment vint en s'aïe ; 
Ses blanches mains soz ses piez tint 
Et deus jors entiers le soustint 
Qu'ainc n'i souffri dolor ne painne. 
Bien est desvés qui ne se painne 
De li servir a son pooir. 
Au second jor por lui veoir 
Vinrent cil qui pendu l'avoient. 
Quant sain et sauf pendant le voient, 
Tuit se tienent por deceü. 
« Noz avïons fort vin beü, 
Font il, quant ce larron pendimes. 
Malvaisement i entendimes. 
La hars n'est pas lacie a droit. » 
Leurs espees sachent luez droit, 
En la gorge fichier li vuelent. 
Tant i petillent tot s'en duelent, 
Mais ne les püent ens glachier. 
Ne plus qu'en fer ou en acier. 
Ne li forfirent plus ne mains, 
Car encontre metoit ses mains 
La mere au roi qui tot cria. 
Ebles li lerres s'escria : 
« Fuiez ! fuiez ! Ne vaut nïent. 
Bien sachiez tuit a escïent 
Que ma dame sainte Marie 
En secors m'est et en aïe. 
La douce dame me maintient 
Et sor ma gorge sa main tient. 
La douce dame debonaire 
Ne me consent nul mal affaire. » 
A grant joie fu despendus 
Luez que ces mos ont entendus. 
Dou haut myracle qu'apert virent 
Loenge et graces en rendirent 
Au roi dou ciel et a sa mere. 
Le jor meïsme devint frere 
Et moignes en une abbeÿe. 
Nostre Dame sainte Marie 
Servi toz jors devotement, 
Car il seut bien certainnement 
Que son service bien vendoit 
A li servir qui s'entendoit. 
A li servir nus plus n'atende, 
Mais ses deus mains chascuns li tende 
Et se li crit sovent merci. 
Mout doit avoir le cuer noirci 
Qui ne la sert et qui ne l'aimme. 
N'est nus chaitis, s'il la reclaimme 
N'un seul petit la veille amer, 
Que ne li ost le fiel amer 
Et le venim d'entor le cuer. 
La mere Dieu ne jete puer 
Larron, fossier ne robeür. 
La mere Dieu nul pecheür, 
Tant soit pechierres, ne degete. 
Quant il put plus que ne fait siete 
Se li done ele tel mecine 
Plus oelt soëf qu'espece fine. 
La mere Dieu toz pechiez cure. 
Nus pechierres n'entre en sa cure 
Que maintenant ne soit curés. 
Pechierres est asseürez 
Puis qu'il li chiet entre les mains. 
Tant est ses cuers doz et humains 
Et tel us a et tel coustume 
Qu'a nului n'est fiere n'enfrume - 
N'a robeür n'a roberesse 
N'a pecheür n'a pecheresse. 
Toz les soustient, toz les governe. 
A Monpellier, non a Salerne 
N'a si soutil fisicïenne. 
N'est crestïens ne crestïenne, 
Tant soit en sus de Dieu boutez 
Ne d'orz pechiez tant encroutez, 
Se s'orine li mostre a droit, 
Qu'ele curé ne l'ait luez droit. 
Ja n'iert si grans sa maladie, 
Mais qu'il a li quel mal a die, 
Qu'ele eramment conseil n'i mete. 
Ele le doit faire par dete, 
Ele ne doit par droit finer. 
Por pecheürs medeciner, 
Volt Diex de li sa mere faire. 
virge sacree debonaire, 
Douce dame, douce pucele, 
Douce roïne, tu iez cele 
Qui a toz maus mecine portez 
Et toz desconfortez confortes. 
Quant un larron reconfortas, 
As tiens donné tost confort as. 
Dame, tant doz, dame, tant fort 
Sont ti secors et ti confort 
Que nus ne puet desconforter 
Nului que veilles conforter. 
Nus desconfors ne desconforte 
Celui qui tes confors conforte. 
