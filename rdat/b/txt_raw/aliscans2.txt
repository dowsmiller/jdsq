
En Aleschans ot merveilleus hustin.
Es vos poignant Baudus le filz Aiquin ;
Ainz hom ne vit plus felon Barbarin ;
En sa compaigne sont .X.M. Sarrazin,
Hante ot fresnine a un fer poitevin,
L'enseigne porte le roi Alipatin.
Il lesse corre tot le sablon perrin ;
Guion d'Auvergne encontra el chemin,
Grant cop li done sor l'escu biauvoisin,
Desoz la boucle li peçoie a l'or fin ;
Tot li desront son hauberc doblentin,
Parmi le cors li mist l'espié fresnin ;
Tant com tint lance l'abati mort sovin.
L'espié trest fors o le panon sanguin ;
Un chevalier a mort de Biauvoisin ;
Milon ocist, qui tint Remorentin,
Ainz que Pespié feïst faille ne fin,
En ocist .V. li cuvers de put lin.
Quant Aÿmers a choisi le mastin,
Des esperons a brochié Florentin ;
Par ire fete tret le brant acerin.
Se or l'atant Baudus li filz Aiquin,
N'acointa onques issi felon voisin.

Quant Aÿmers a choisi l'averssier,
Point Florentin de l'esperon d'or mier ;
Et Baudus torne son auferrant destrier.
L'uns ne volt l'autre de naient espargnier,
As brans forbiz se vont entracointier,
Toz leur escuz font freindre et depecier.
En Aïmer ot mout bon chevalier,
Del branc forbi se sot mout bien aidier.
Baudus feri parmi l'elme vergier ;
Pierres et flours en fist jus trebuchier ;
Ne fust la coife del blanc hauberc doblier,
Jamés Baudus n'eüst home mestier.
L'espee avale par l'escu de quartier,
La guiche trenche, qui fu de poile chier,
A tot le braz li fist jus trebuchier.
Quant li paiens se voit si domagier
Que de son braz ne se pot mais aidier,
A tot le poig le voit desor l’erbier,
En fuie torne, n'ot en lui qu'aïrier ;
En la grant presse des Turs se vet plungier.
Ainc Aïmers ne fina de chacier
Jusqu'il l'ateint devant le tref Gohier.
Le chief li trenche o tot l'elme vergier.
Del bon cheval n'ot soing de manïer,
Quar paiens voit entor lui a millier.
Dex pent del conte, qui tot a a baillier !
Quar je ne voi com il puit repairier.

Quant Aïmers ot le paien ocis,
L'espee trete est arriere guenchis.
Mes enclos est de .X.M. Arrabis,
Qui desoz lui ont Florentin ocis.
Quant Aïmers se sent a terre mis,
Isnelement est en piez resaillis ;
L'escu enbrace com chevaliers eslis,
Au brant d'acier lor detranche les vis
Et les corailles et les bras et les pis.
Bien se deffent Aÿmers li chaitis,
Mes je ne voi comment il soit garis
Se Dex n'en pense, qui en la croiz fu mis.
Ne fust« Nerbone », qu'il cria a haut cris,
Mors fust li quens, ja n'en eschapast vis.
Aymeris l'ot, ses peres, li gentis ;
« Nerbone »escrie, de ses filz fu oïs.
Ez vos les .IIII. toz poignant ademis.
Ce fut Hernaut et Bernart li floris,
Guibert li rois, Bueves de Commarchis.
Mien escïentre ja fust Aïmers pris,
Quant il li vindrent, sachiez les branz forbis.
Sus Aïmer fu granz li fereïz,
Et des espees ruiste li chapleïs.
Or fu li quens ensemble o ses .V. filz ;
Des Sarrazins ont fet si grant lapis
Com fet li leus fameillox des berbis ;
Mes trop i ot des cuverz maleïs :
Contre un des noz en i ot .XXXVI. 
A grant meschief i estoit Aymeris.
Ez vos Guillelme au cor nes le marchis
Sus Folatille, qui tant iert de grant pris.
En la grant presse a ses freres choisis
Et Aymeri, qui mout iert ja laidis.
Li quens Guillelmes fu chevalier eslis
Et vertueus, corajous et hardis ;
De son lignage a sor trestoz le pris.
Cui il ateint bien est de la mort fis.
Au branc d'acier a si Turs departis
Toz li plus cointes est arreres guenchis ;
Au branc les meine ferant toz desconfis,
Disi qu'au tref Gohier a l'empatris.
Varrain trova le destrier ademis ;
Li quens Guillelmes l'a par la resne pris.
Ainc ne li fu de paiens contredis ;
Celui le rent, qui mout fu ses amis,
Et Aÿmers est es arçons sailliz.
Cil de Palerne ont lor espiez brandis,
Rois Synagons et Donclaudas et Guis ;
 .X.M. furent as verz elmes brunis.
Devers l'Archant ez les vos acuilliz !
La commença mout grant le fereïs.
Tant bons escuz i veïssiez croissiz,
Et tant aubers derouz et dessarciz !
Dist Renoart :« Or sui je malbailliz ;
Trop ai soffert, je crain estre honiz ;
Mien esciant ja est l'estor faillis.
Sainte Marie, mere Deu genitris,
Tenez l'estor, qu'il ne soit departis
Ainz que je aie Sarrazins asentis
A mon tinel, que je aim tant et pris.
Se je n'oci ces paiens .X. et dis,
Bien doit mes fuz et moi estre honis.
“ Monjoie ! ”escrie, or me sui trop tapis.
Se or ne vange Vivïen le hardis,
Se m'aïst Dex, je enrageré vis. »
Le tinel lieve, qui fu grant et feitis,
Et des mauvés chascun s'est aatis ;
Renoart a ses homes devancis.
Huimés se gardent la gent a l'Antecris !
Quar se chascun estoit de fer marsis
Et Renoart les avoit acuillis,
Ses convient il choier des Arrabis.

En Aleschans fu mout grant la bataille.
Rois Sinagons forment les noz travaille ;
Treite a l'espee, qui cler luit et bien taille.
Cui il consuit ne puet garantir maille ;
Tot le porfent deci qu'en la coraille.
Renoart voit la chose s'anoaille ;
Or ne se prise vaillant une maaille
S'a son tinel la presse n'eparpaille ;
Mes mout se crient que li estor ne faille.

Li estorz fu et forz et adurez ;
En .CC. leus oïssiez cors corner.
Renoart a les mauvés apelez :
« Barons, dist il, a moi en entendez !
Il n'i a cil ne soit a moi remés.
Or sachiez bien, et si vos i gardez,
Par cel seignor qui en croiz fu penez,
Li premerains qui ert fuiant trovez,
A cest tinel que vos ici veez,
Li briseré les braz et les costez.
— Sire, font il, ja mar en parlerez,
Que nos irons quel part que vos voudrez
Et si ferrons des espiez noelez.
Tant en ferrons ja n'en iert uns blasmez. »
Dist Renoart :« Que bons vassax ferez. »
Atant s'en torne, s'a paiens escrïez ;
O les mauvés est as Turs assemblez.
Le tinel lieve, qui fu grant et quarrez.
A .IIII. cox en a .XX. affrontez,
Et a .IIII. autres autant escervelez,
Si les abat com la fauz fet les prez.
Paiens nel voit ne soit espoentez,
Et li mauvés chascun s'est bien provez :
As bons espiez en ont .M. mort gitez,
Et Renoart les a devant guiez.
Si com il vet, a paiens craventez ;
Des abatuz est li champ arestez.
Dist Renoart :« Barons, or i ferez !
Par saint Denis, mar les espargnerez.
Hui ert vengiez Vivïens l'alosez.
Mar i entra li forz rois Desramez :
Se je l'ateing, toz est a mort tornez. »
Quant paien l'oient. s'ont les chevaus hurtez ;
Ne l'atendissent por l'or de Balesguez,
Li plus hardiz est en fuie tornez.
Au roi de Cordres en est uns mes alez ;
A haute voiz s'est mout haut escrïez :
« Desramez, sire, mal estes engigniez.
Un vassal a Guillelmes amenez,
Ainc si fort home ne vit nus qui soit nez.
Renoart est au tinel apelez ;
Un tel fust porte, ja mar le mescrerez,
Toz en seroit uns chevaus encombrez.
 .XX.M. paiens nos a desbaretez
A son tinel, qui devant est ferrez ;
Au cop ocist .X. Sarrazins armez.
Par Mahomet, sirë, or vos gardez !
Fuiez vos en, que vos ne l'encontrez. »
Et dist Baudins :« Tes, cuvert deffaez !
Par Mahomet, a cui je suis voez,
Se ge le tieng et Guillelme au cor nez,
Ou mort ou pris les rendrai Desramez ;
Puis si en face totes ses volentez.
Se tiex .XIIII. i avoit assemblez,
Je n'en dorroie .II. deniers moneez.
Puis que tendrai mon maill, qui est ferrez,
A un sol cop les avroie tüez. »
Or puet Baudins dire ses volentez,
Mes, ainz que soit li soleus esconsez,
S'iert Renoart envers lui esprovez.
Bataille en iert, jamés meillor n'orrez.
Renoart est de la presse sevrez,
Desconfiz ot Sarrazins et Esclez.
Ainz ne fina tresqu'il vint a lor nez.
La fu l'estor et fort et adurez,
Mes Renoart ne s'est mie oublïez :
Leur nes peçoie et leur maz a quassez,
Et les chalans a rouz et effondrez.
En la mer fu apuiez ses tinez ;
Prist son escueil, si s'est esvertüez,
 .XXV. piez est saillik mesurez
En un chalant, dont li borz est quassez ;
Iluec estoit Bertran enprisonez,
Et Guïelins et Guichart l'alosez,
Gaudins li bruns et Hunaut l'adurez,
Gautier de Termes, Girart li biax armez.
En cel chalant est Renoart entrez.
 .L. Turs a la dedenz trovez ;
A son tinel les a si confessez
Li plus halegres est si mal atornez
Tot a le cors et les membres froez.
Sor un cloier est Renoart montez,
Bertran i trove, qui est enchaenez
Et d'unes buies par les piez enserrez ;
Estroitement avoit les poinz noez,
Et si avoit andeus les elz bandez.
Devant lui vint Renoart entesez ;
Ja l’eüst mort, mes il s'est porpensez
Que ja prisons n'iert par lui adesez.
Devant Bertran s'est li ber arestez ;
Il li demande :« Amis, dont estes nez ? »
Bertran respont, qui tot est effreez :
« Sire, de France, niés Guillelme au cor nez.
Paien m'ont pris, .IIII. mois a passez.
A grant merveille sui estreint et serrez ;
Tant ai grant feim que tot sui affamez.
Or en doi estre en Arrabe menez ;
Iluec serai en la chartre jetez.
Jamés ne cuit estre desprisonez,
N'en istrai mes nul jor de mes aez.
N'avrai secors par home qui soit nez,
Puis i morrai a duel et a viltez.
Dex pant de l'ame, quar li cors est finez !
Gentis hom, sire, quar en aiez pitez ! »
Dist Renoart :« Ja serez delivrez,
Tot por Guillelme, dont tu t'iés avoez.
Quant le verras, si en soit mercïez. »

Quand Renoart oï parler Bertrant
Qu'il estoit niés Guillelme le vaillant,
Isnelement en est alez avant.
Fors de son col li oste le charchant,
Et les granz buies des piez vet derompant
Et ses .II. mains derriers vet desliant
Et ses biax elz li vet tost desbandant.
Li palazins est sailliz en estant.
Devant lui vit armes a son talant,
Isnelement vesti un jazerant
Qu'a une estache vit devant lui pendant.
Dist Renoart :« Bien est aparissant
Qu'estes estrez del lignage vaillant.
— Sire, fet il, Deu et vos merci rant.
De ma grant joie ne puist nus dire tant.
Vostre merci, fet m'avez honor grant.
Se ore estoient delivré li enfant,
Qui lez cel mast sont en prison dolant,
Ne vos leroie jamés en mon vivant,
Ançois feroie toz jorz vostre commant. »
Renoart l'ot, s'i corut maintenant.
Les enfanz trove mout tendrement plorant ;
Li uns a Pautre se vet mout dementant.
La les gardoient .L. Nubiant,
Mout sont felon, de la loi mescreant ;
De granz corgiees les vont sovent batant,
Que de la char leur vet le sanc colant.
Ainz Renoart nes ala araisnant,
Les paiens a tüez de maintenant,
Et en la mer jeta le remenant.
Dist Renoart :« Or de l'aler najant !
S'i fussent ore tuit li oir Tervagant ! »
Les enfanz vet trestoz .VI. delivrant,
Trestoz ensemble les gita del chalant.
Desor la rive trova de paiens tant
Covert en sont li val et li pendant,
Et la marine et trestoz li Archant.
Sore li corent Sarrazin et Persant,
Et Renoart en vet tant ociant
A son tinel, qui la mace ot pesant,
Que nel puet dire juglerres qui en chant.
Des Arrabis i avoit tant jesant
Que parmi els ne pot aler avant.
Dist Renoart :« Armez vos, bel enfant ;
Ves ci des armes, prendés a vo talent,
Si aiderez Guillelme le vaillant.
Mestier en a, tuit en soiez creant. »
Girart s'arma et tuit li autre errant.
Dist Bertran :« Sire, s'or avoie auferrant !
D'aidier mon oncle ai le cuer desirrant. »
Dist Renoart :« Or vos alez sofrant ;
Mien esciantre, ja'n avrez un corant,
Et tuit cist autre seront puis chevauchant. »
Par devant lui vint uns paiens corant ;
Bien fu armez d'un auberc jazerant,
En son chief ot un vert elme luisant,
Et a son col un escu d'olifant ;
En sa main porte un roide espié tranchant.
Il lesse corre, vet ferir Elinant ;
Totes ses armes ne li valent naient,
Mort l'abati del destrier auferrant.
Renoart hauce le grant tinel pesant,
Parmi son elme le fiert en trespassant,
Ainc de nule arme ne pot avoir garant ;
Jusqu'an la sele le vet tot esmiant,
Tote l'eschine del cheval derompant.
Enz en un mont vet tot acraventant.
A l'autre cop a ocis Malquidant
Et Samüel, Banurs et Samiant ;
Onc li cheval n'orent de mort gairant.
« Voir, dist Bertran, s'einsi alez ferant,
N'avrai cheval par vos en mon vivant. »
Dist Renoart :« Trop vos alez hastant ;
Je n'en puis mes, par foi, sire Bertrant.
Cist tinel poise, si sont li cop mout grant.
Ja en avrez, or vos alez soffrant.
Vez en ci un, qui vient sor cel bauçant.
Mout par cort tost ; vez com il vient bruiant. »
Atant ez vos le Turc esperonant,
Milon ocist a son espié tranchant.
Dist Renoart :« Trop iés alez avant.
Mort m'as mon home, dont ai le cuer dolant. »
Le tinel lieve par mout grant maltalant.
Ainz le paien ne fu si tost tornant
Que del tinel nel ferist par devant ;
Onc de nule arme ne pot avoir garant,
Ausi com foudre vet le tinel bruiant,
Deci qu'an terre vet li cops descendant ;
Enz en un mont vet tot acraventant.
« Dex, dist Bertran, trop me voiz deleant ;
N'avrai cheval por quoi vois atendant ;
Car a ces cops n'avra ja nus garant. »
Dist Renoart :« Mout me vet anuiant
Que plus ne vont mi cop adominant.
Sire Bertran, ne t'en va merveillant !
Grant est li fust, si poise par devant.
Quant ai mon cop entesé en hauçant,
De grant vertu vient aval descendant ;
Je ne le puis tenir ne tant ne quant. »
Dist Bertran :« Sire, si ferez en boutant !
Issint irez vos cox mielz asantant. »
Dist Renoart :« Or vois je aprenant ;
Des ore iré mes cops plus adouçant. »

Dist Bertran :« Sire, quant nos as delivré,
Aïde nos tant que soions monté ;
Li quens Guillelmes vos en savra bon gré. »
Dist Renoart :« Volentiers, en non Dé.
Ja'n avrez un a vostre volanté,
Et tuit cil autre, ja n'en iert trestorné. »
Par mautalant a le tinel levé,
Parmi son elme a un roi assené ;
Nom ot Morindes, mout fu de grant fierté,
A grant merveille ot bien son cors armé.
Et Renoart l'a si del fust frapé
Parmi son elme, qu'il ot a or gemmé,
Toutes ses armes li ont petit duré.
Jusqu'en la sele l'a tot esquartelé
Et le cheval a par mi tronçoné.
Si bruit li cops com foudre encontre oré ;
Enz en un mont a tot acraventé.
Au retorner a un Turc encontré,
De .XXX. maux ne fust il mielz tüé,
Et le cheval par desoz assommé.
« Voir, dist Bertran, einsi fierent maufé.
Renoart sire, je t'avoie rové
Que del tinel fussent paien bouté. »
Dist Renoart :« Je l'avoie oublïé ;
Or ferré si com m'avez commandé. »
Atant ez vos apoignant l'amusté,
Un roi paien de mout grant cruauté,
De doubles armes vestu et adoubé ;
Tint un espié, tranchant et afilé.
Il lesse corre le destrier abrivé,
Devant Bertran a un Francois tüé
Ki couars ert en l'estor apelé.
Dist Renoart :« Or avez mal erré.
Mort as mon home, mout m'en as fet iré. »
Par mautalant a son tinel levé ;
Ainz que li rois ait son frein retiré,
L'a Renoart si del tinel frapé
Parmi son elme mout l'a bien assené,
Toutes ses armes li ont petit duré.
Jusqu'en la sele l'a tot esquartelé
Et le cheval a par mi tronçoné ;
Enz en un mont a toz morz reversé.
« Voir, dist Bertran, or sai de verité,
Renoart sire, cuilliz nos as en hé,
Par toi nen iermes garenti ne tensé. »
Dist Renoart :« Je nel faz pas de gré.
Sire Bertran, or le m'as amambré ;
Le boutement n'ai pas acostumé.
Qui ce oublie qu'il n'a fet ne usé
Par droit esgart doit estre pardoné.
Or bouteré puis qu'il vos vient a gré. »
Son tinel prist, estreint l'a et branlé.
Desoz s'essele a le grelle posé,
Et dedevant le plus gros chief torné.
Atant ez vos l’amiré Estelé,
N'ot si felon deci qu'en Duresté,
Un chevalier nos a mort reverssé ;
Cil estoit hom Renoart l'aduré.
Ainz qu'il eüst son auferrant torné,
L'a Renoart si del tinel bouté,
L'escu li a brisié et effondré,
Et son hauberc rompu et despané.
Ront li les costes, le cuer li a crevé,
Del bon cheval l'a mort acraventé.
Au frein le prist, Bertran l'a presenté.
Dist Renoart :« Vient vos point cist a gré ?
— Oïl voir, sire, mielz vaut d'une cité. »
Bertran monta, qui mout l'a desirré ;
Puis prist l'escu au Sarrazin bouclé
Et son espié, qui le fer ot quarré.
A un paien a maintenant josté ;
L'escu li perce, le hauberc a faussé,
Mort le trebuche, s'a le cheval combré,
A son cosin Girart l'a amené.
Et cil i monte par l'estrier noelé ;
Tost ot escu et espié recovré.
Et Renoart a tant paiens hasté
Qu'a un bout a .III. chevaus conquesté.
Trois des enfanz i sont mout tost monté ;
Encore sont li dui a pié remés.
Mes Renoart n'en a nul oublïé :
Un paien boute si qu'il l'a effondré,
A l'autre bout en a .II. aterré,
Les chevax prist, qui furent pomelé.
Or en avront li enfant a plenté.
Cels les bailla, qu'il ot desprisoné,
Et cil monterent, bauz et asseüré.
Or sont toz .VII. li cosin ajosté ;
Mout forment ont Renoart mercïé ;
Quar par lui sont de prison eschapé.
Or savront ja Sarrazin et Esclé
S'il a en els ne force ne bonté :
Lors laissent courre, sont paien escrïé ;
Plus d'une archiee ont paien reculé.

En Aleschans ou mout grant chaploison.
Paien glatissent et ullent com gaignon ;
Et Renoart s'escria a haut ton
As .VII. cosins, qu'ot mis hors de prison :
« Or del bien fere, jentil filz de baron !
Querez Guillelme et Bernart et Buevon ;
Se il m'avoient pres d'els a compaignon,
Mar douteroient paien ne Esclavon. »
A ce mot lieve le tinel contremont ;
En la grant presse vet ferir a bandon ;
Des Sarrazins fist tel ocisïon,
Si les detranche et abat el sablon
Com charpentier fet menu bochillon.
A chascun cop en fet vuidier arçon,
Ocis a .V. de la geste Noiron.
Tant en acore n'est se merveille non ;
Paien le fuient com l'aloë faucon.
A voiz s'escrïent :« Aidiez, sire Mahon. »
Dist Renoart :« Si fet cop sont mout bon,
Que li bouters n'i avroit ja foison ;
S'en ocioie au coup c'un Turc felon,
Ne priseroie mon tinel un bouton,
Mes .VI. ou .VII. a tant est la reson. »
Ot le Bertran, si a dit à Guion :
« Avez oï Renoart le baron ?
Dex le garisse que nos ne le perdon.
Querons Guillelme et si le secoron ;
Se il i muert, mout grant perte i avron. »
Atant s'en tornent brochant a esperon.
Cui il ateignent n'a de mort garison,
Le chief li tranchent par desoz le menton.
Sovant escrïent Monjoie la Charlon,
Devant leur branz n'en a nus garison.
Grant fu l'estor et le chaple felon,
Sonent cil grelle, mout en sont grant li ton ;
Turs et Persant glatissent com gaignon ;
Tel noise meinent et font fort huaison,
Toz li Archanz en tentist environ ;
De .II. forz leues oïr les poïst on.

Biaus fu li jorz et li solauz luit cler,
Et la bataille fist mout a redouter.
En .CC. leus i oïssiez chapler,
Mout hautement enseignes escrïer,
Paiene gent et glatir et uller,
Et sor François guenchir et trestorner !
Et cil vers els nes daignent eschiver.
La veïssiez mout ruistes cox doner,
As branz d'acier et ferir et chapler,
Testes et braz et poinz et piez coper
Et ces cerveles de ces testes voler
Et ces entrailles, ces boiax traïner.
Qui la cheï ainc ne pot relever,
Por ce qu'il fust Sarrazin ne Escler.
Li quens Bertran leit le cheval aler,
Tant com il puet desoz lui randoner ;
Brandist l'espié o le fer d'outremer
Et veit ferir Aiquin a l'encontrer.
Parmi le cors fist fer et fust passer,
Mort le trebuche, onc ne li lut parler.
Li .VII. cosin resont alé joster,
 .VII. rois paiens font mort acraventer.
Bien se contindrent en guise de sangler,
Devant lor cops ne puet arme durer.
Tote la presse font partir et sevrer.
Tant vont Guillelme querant li bacheler
Qu'il le troverent amont devers la mer.
Bien le connurent as ruistes cox doner
Et au grant cors et au fier regarder.
« Dex, dist Bertran, or voi mon desirrer !
Oncle Guillelmes, ci vos vient revider
Qui onc ne pot de vos servir lasser :
Ce est Bertran qui or se velt pener
Por vostre amor et Sarrazins tüer.
Toz nos a feit, sire, desprisoner
Cil au tinel, qui tant fet a loër.
Je l'oï, sire, Renoart apeler,
Ainz de sa force ne fu turc ne Escler ;
Turs ne Perssant ne l'osent abiter. »
Et dist Guillelmes :« Jhesus le puist sauver !
Biax niés Bertran, n'est or leus de parler.
Je ne vos puis besier ne acoler,
Car n'avons mie loisir de reposer.
Vez des paiens toz ces tertres raser,
Li vif deable les ont fet asembler.
Se Dex n'en pense, ja n'i porrons durer. »
A icest mot vont ensamble chapler ;
Mestier lor est, n'ont soin de demorer,
Car Sarrazin ne finent d'aüner.
Desramez fet .XXX. grelles soner,
Et .V. C. trompes, .M. tabors taborer.
Toz font l'Archant et Aleschans trambler.
Puis que de terre volt Dex Adam former,
Ne vit on champ tant feïst a douter.
Se cil n'en pense qui se lessa pener
En seinte croiz por le peuple sauver,
Mar virent Franc onc cest jor ajorner.
Mien escïentre, n'en poïssent torner
Que par la mort nes convenist passer,
Se Dex ne fust et Renoart le ber.

Grant fu la noise de la paiene gent.
Le quens Guillelmes i fiert hardïement
Et Aymeris et ses filz ensement.
Paiens requierent et menu et sovent,
Les branz d'acier lor tienent en presant ;
D'eus detranchier furent teint et sanglant.
Mes Sarrazin vienent espessement ;
Onques ne vit nus hom si tres grant gent.
Ez vos un roi, Margot de Bocidant,
N'ot si felon deci qu'en Oriant.
Des tors d'Orcoise tenoit le chasement
Desc'a l'abisme ou desevrent li vant.
Iluec dist en que Lucifer desçant.
Outre cel regne n'a nus abitement
Fors Sajetaires et Luntuns ensement.
Onques la n'ot un seul grein de forment ;
D'espices vivent et d'odor de piment.
Par deça est le grant arbre qui fent
 .II. foiz en l'an por rajovenement.
Margot venoit mout aïreement,
N'ot pas destrier, ainz chevauche jument ;
Ne la donast por .M. livres d'argent,
Et l'un et l'autre sont noir com arrement.
Plus tost cort l'ive ne vole oisel volant ;
Toute ert coverte d'un poile d'Oriant,
Blanc comme noif, tranchié menüement ;
Parmi le blanc pert le noir jentement ;
Toz ses escloz en alume et esprant.
Un flael porte, la mace est d'orpiment
Et toz li manches en estoit ensement,
Et la chaene dont la batiere pant ;
Plein poing ert grosse, orlee gentement.
Si est couvert, ne doute arme noiant,
Quar envols est d'une pel de serpent,
Qui ne crient arme d'acier ne ferement.
Renoart quiert, mes nel trove neant ;
Forment l'en poise, s'en a le cuer dolant.
Entre François se fiert ireement,
Des gens Guillelme fet grant lapidement ;
Tant en ocist com li vient a talant.
« Dex, dist Guillelmes, pater omnipotent,
Con cist deables nos maille ledement !
Se il vit longues, de nos est finement. »
Le destrier broche, si li vient au devant,
Del brant d'acier le feri durement
Parmi son elme, mes ne li vaut neant,
Car ne doute arme plus que trespas de vant.
« Gloz, dit Margot, ta mort est en presant ;
Ja de ton Deu n'avras deffendement. »
Le flael lieve, encontremont l'estant ;
Li quens li fuit de terre plein arpant.
N'est pas merveille s'il a cop ne l'atant,
Car li flëax poise mout durement ;
Qui le fist fere, ja li suens cors n'ament !
Margot l'enchauce, qui nel suit mie lent,
D'ire et de duel toz alume et esprent.
Guillelme alast, ce cuit, mout malement,
Quant Renoart i vint ireement.
Le conte voit, mout ot le cuer dolant,
Que cil deables demenoit si vilment.
De duel morra, s'il n'en prant vengement.
A voiz s'escrie :« Fel traïtres pullant !
Mar le chasçastes par le cors saint Vinçant ! »
Le tinel lieve par mout grant mautalant,
De l'enteser ot tot le cors sulant.
Margot feri issi tres durement,
L'elme li froisse et la cervele espant.
Li cops fu roides, par grant vertu desçant ;
Tot cravanta et lui et la jument.
Dist Renoart« Or as ton convenant.
Mout fet que fox qui contre moi se prant ! »
— Voir, dist Guillelmes, si fet cop sont mout gent.
Renoart sire, .C. merciz vos en rent,
Car mort m'eust par le mien esciant,
Mes Dex et vos m'en a fet vengement. »
Dist Renoart :« Venez seürement !
Mort sont paien et livré a torment.
N'espargneré ne frere ne parant ;
Mes cosins iert Margot de Bocidant. »
Lors s'abessa au flael, si le prant ;
Ne li agree, gieté l'a un arpent ;
 .II. Hirs a mort del flael en ruant.
Paien le voient, si s'escrïent forment :
« Mahomet, sire, secorez vostre gent ! »

Quant Sarrazin voient morir Margot,
Plus de .XV.M. vienent plus que le trot.
Chascun portoit ou lance ou javelot,
Hache d'acier ou grant mace portot.
Entor Guillelme veïssiez grant complot ;
Mes Renoart au tinel les desclot.
Mout a ocis de Turs de Botentrot ;
Nel doivent mes François tenir por sot,
Quar grant mestier lor ot a son maillot.
Plus de .X.M. cel jor mort en i ot.
Mal sambloit home qui onques torchast pot.

Grant fu l'estor, longuement a duré.
Mout sont François par paiens agrevé ;
Tant en ont mort ne puet estre nombré.
Contre un des noz sont paien .XX. maffé ;
Ja fussent toz François desbareté,
Quant Renoart vint le tinel levé.
En la grant presse a meint fier cop doné ;
A .IIII. cops en a .XX. craventé,
A .X. aprés, .XL. escervelé ;
Si les abat com la fauz fet le pré.
Plus d'un arpent a paiens reculé.
Renoart ot forment le cors grevé,
De cox ferir traveillié et lassé ;
N'est pas merveille s'il ot le cors pené :
Plus de .VII.M. paiens avoit tüé.
La presse part com hom de grant fierté,
Son tinel a a la terre bouté,
Desus s'apuie, si a son chief cliné
Tant que son cuer a un pou alené ;
Un sol petit a son cors reposé.
Paien le voient, grant joie en ont mené ;
N'i cuident mes vertu ne poesté.
Il se ralient, si l'ont avironné.
En .XV. leus eüst le cors navré,
Ne fust l'auberc qu'il avoit endossé
Et li chapiax c'ot el chief enfeutré ;
Ce l'a de mort garenti et tensé.
Bien soit de l'ame qui si l'ot adoubé !
Mes des mauvés i ot .C. mort tüé.
Atant ez vos un paien, Aenré ;
N'ot si felon deci en Dure Esté,
Ainc ne fu hom de si grant cruauté ;
Maint François a mengié et estranglé.
Un mail d'acier porte grant enhanté,
De nostre gent a forment lapidé,
Plus de .L. en a au mail tüé.
Dist Renoart :« Or ai trop enduré.
Se plus i sofre, dont aie je dahé ! »
Parmi la presse vient, le tinel levé ;
Tant a coru qu'il ataint le maufé.
Sachiez de voir ne l'a pas salüé,
Par dederiere li a grant cop doné,
El haterel l'a mout bien assené,
Devant ses piez l'a mort acraventé.
Dist Renoart :« Or avant, Aenré !
Tu me veïs ja de petit aé ;
En tel maniere vos ai ci ravisé
Mar me veïstes onques de mere né.
Monjoie ! escrie, Guillelmes, j'ai josté.
Alons as autres, cestui ai affiné.
Mi cosins iert et de mon parenté.
Encore ai gié un frere Tenebré,
Esclarïax, Jambus et Persagué,
Et Valegrape, ce cuit, c'est li ainz né,
Et .VII. avec que je n'ai pas nomé,
Mais, par la foi que j'ai Guiborc porté,
Se jes ateing de cel tinel quarré,
Ja n'i avra gardé fraternité. »
A voiz s'escrie :« Je sui filz Desramé,
Mes, s'il ne croit Jhesu de maiesté,
Je l'ocirré de cest tinel quarré.
— Dex, dist Guillelmes, par ta seinte bonté,
Garrissiez le, et lui et son tinel.
Li quex que faille, a mort somes torné. »
Paien s'escrïent :« Veez la le maufé.
Qui l'atendra, ja l'avra devoré.
Desramé sire, trop avez demoré ;
Tel perte as faite jamés n'iert recovré,
Que mort i sont .XV. roi coroné
Et .XXX.M., que Persant que Esclé.
Mar acointierent Guillelme et son barné
Et le deable qu'il nos a amené,
Qui a le cors issi enfantosmé
Ne crient cop d'armes un denier monneez.
Par lui serons mors et desbaretez ;
Qui la garra, mout avra bien erré. »
Por Renoart sont si espoonté
Par pou ne sont tuit en fuie torné.

Renoart est de la grant presse issuz.
Mout longuement s'i estoit combatus,
A son tinel en a .M. estenduz.
Un petitet s'apuia sor son fust.
Paien cuidierent que il fust recreüz ;
Sore li corent, si est levez li huz.
Plus de .X.M. des cuverz mescreüz
Lancent li lances et javeloz aguz.
Dex le gari et la soe vertuz
Et li hauberz dont il estoit vestuz.
Dist Renoart :« Je sui trop atenduz.
Par saint Denis, n'i seré huimés muz,
S'iert la bataille et li estors veincuz. »
Le tinel lieve, sore lor est coruz,
Plus de .L. en avoit abatuz ;
Cui il ateint mort est et confonduz.
Paien reclaiment Mahomet et Cahuz.
A ces paroles est Desramez venuz,
En sa compaigne .IIII. rois mescreüz.
Tant i avoit des paiens malostruz
Soz ciel n'a home qui prisast les escuz.
La veïssiez tant bons destriers crenuz,
Tant blanc hauberc, meint vers elmes aguz,
Tantes enseignes de poile, de bofuz.
Dex pent des noz, qui el ciel fet vertuz !
Paien s'eslessent, Frans les ont receüz ;
A l'encontrer les ont mout bien feruz,
Es cors lor baignent et les fers et les fuz,
Aprés ont tret les brans d'acier moluz,
Copent ces hiaumes et fendent ces escuz,
Del sanc des cors fu mout grant la paluz.
Desramez vient poignant toz irascuz
Sor la brehaigne, qui fet les sauz menus ;
Brandist l'espié, qui devant fu aguz,
Et fiert Gaudin, qui a Guillelme iert druz.
Parmi le cors li est l'espié coruz ;
N'est mie mort, mes a terre est cheüz.
Dïent François :« Gaudin, tant mar i fus ! »
Desramez fu fort et grant et corssuz,
Lonc ot le col, noirs ert et toz chenus ;
En tote Espaigne n'ot paien si membruz.
Gaudin lessa, et qu'en feïst il plus ?
Isnelement fu sachiez li brans nuz ;
Ja mosterra li rois ses granz vertuz.
A .V. des noz a lués les chiés toluz.
A voiz s'escrie :« Guillelmes est repuz,
Cil au cort nez, li cuvert malostruz,
Qui m'a mes homes ocis et confonduz
Et en bataille mes rois morz et vaincuz
Et mon neveu a ses regnes toluz.
Hui est li jorz que l'en rendré saluz ;
N'i garira mes juenes ne chenuz ;
Ja de ses homes n'en eschapera nus,
Et il meïsmes iert as forches pendus. »

Desramez vet parmi l'estor poignant
Sor la brehaigne, qui soz lui vet bruiant.
Au brant d'acier vet les noz ociant ;
Contre son cop n'a nule arme garant ;
Tant en ocist com lui vient a talant.
Par la bataille vet Guillelme querant ;
De sa parole l'aloit mout ledenjant :
« Ahi, Guillelmes, por quoi alez fuiant ?
Que jamés vis n'en istrez de l’Archant !
Hui te feré veincu et recreant.
Perdu avez Vivïen le vaillant,
Desoz cel arbre gist mort sor un estant
A la fontaine dont li doit sont bruiant.
Cuvert, traïtres, ja l'amïez vos tant !
Vien. si le venge a ton acerin brant !
Je sé de voir tu te vas defuiant.
Fel soit li cuers puis qu'il va coardant ! »
Li quens l'oï, qui venoit apoignant,
Si a parlé hautement en oiant :
« Voir, dist Guillelmes, mout m'avez fet dolant.
Mort m'as mes homes, or me vas menachant ;
Mal le pensas, fel cuvers mescreant.
Je sui Guillelmes, mar le querras avant.
Se velz bataille, vez moi aparissant. »
Desramez l'ot, d'ire vet tressuant ;
Le destrier broche, si entoise le brant
Et fiert Guillelme parmi l'elme luisant.
Pierres et flors en vet jus abatant ;
Quanqu'il consuist vet contreval razant ;
Mes enz el chief nel toucha tant ne quant,
Car il avoit Jhesucrist a garant.
L'espee torne el poig au mescreant,
Tot son escu li vet eschantelant :
Ce fu vertu de Deu le roi amant
Qu'il ne toucha le col de l'auferrant.
« Voir, dist Guillelmes, cist cop n'est pas d'enfant.
Or sui je fox se plus te vois sofrant. »
Il tint Joieuse au pont d'or flamboiant ;
Parmi son elme li reva doner grant,
Que flors et pierres en vet jus abatant.
Tranche la coife de la broigne devant ;
Grant pleine paume de la teste li fant,
Desor l'oreille vet la piece pendant.
L'espee torne, si vet escobaiant
Et nequedant si l'estordi del brant
Qu'il l'abati del cheval neporquant.
Prist le au nasel del vert elme luisant ;
Ja li tranchast la teste maintenant,
Mes au rescorre poignent .XX.M. Persant
Et d'autre part François li combatant
Et Aymeris et toz ses .VI. enfanz
Et si neveu et si apartenant.
Au branc d'acier vont la presse rompant ;
Sanc et cervele vont a terre espandant.
Mais tant i ot de la gent mescreant
Que nel puet dire nus juglerre qui chant ;
Desramé font monter en l'auferrant.
Lors commencierent le chaple mout pesant.
Cors et boisines vont tel noise fesant
Que la marine en vet tote crollant,
Et nes et barges et trestoz li Archant.
Mout ot bon cuer qui ne vet trebuchant.
Mes Renoart ne vet pas coardant :
De l'estor crient que il ne voist faillant
Et que paien ne s'en tornent fuiant.

Par la bataille ez vos poignant Borrel.
O lui estoient si .XIIII. chael,
TUit chevaliers adoubé de novel,
Noirs comme more, merveilles furent bel.
N'i a celui ne portast un flael :
Toz sont de coivre bien ovré a cisel ;
Onques n'i orent lance ne panoncel.
Borrels lor pere portoit un grant martel
De fin acier, bien ovré a neel.
N'a vestu broigne ne hauberc a clavel,
D'une lutune ot envolse la pel
Et si avoit en son chief un chapel,
Qui estoit fait de cuir de luitonel ;
Ne crient cop d'arme vaillant un penoncel.
De nostre gent fesoit mout grant maissel,
Contre son cop ne valt arme un mantel.
Ocis nos a Guion de Mont Abel,
Renier del Perche et Girart de Bordel.
Par Aleschans feit de sanc tel ruissel,
Se Dex n'en pense, qui forma Danïel,
Encui perdra Guillelmes son revel.
Mes Renoart vient corant un vaucel,
Tint son tinel, qui mal sembloit fuisel.
Tel li dona detrif el haterel
Que de la teste espandi le cervel.
Tot derompi et vousure et chapel ;
Mort le trebuche delez un jardinel.
Dist Renoart :« Alez avant, Borrel !
Vos me veïstes ja mout petit tosel.
Conut vos ai, com li leus fet l'aignel.
De mon tinel vos ai fet tel bendel,
Que fis ferrer au fevre Lïonel ;
Je nel dorroie por l'or de Mirabel,
Einz en avré espandu maint boël
De cele gent qui n'aiment Israel. »
A voiz s'escrie :« Si fet cop sont mout bel. »

Quant Renoart ot Borrel abatu,
Prent son martel, a son ceint l'a pendu ;
Quar, s'il avoit son grant tinel perdu,
A cel martel mosterroit sa vertu.
Li fiz Borel ont lor pere veü,
Vers Renoart vienent tuit irascu,
De lor flëax ont Renoart feru,
Demené ont et grant noise et grant hu.

Li filz Borrel firent mout a douter ;
 .XIIII. furent, tuit juene bacheler.
Vers Renoart acourent com sengler.
De lor flëax li vont granz cox doner,
De son chapel font les fretes voler.
Dist Renoart :« Or puis trop demorer. »
Le tinel lieve, qu'il ot fet viroler,
Parmi les testes lor va granz cox doner.
Au premier cop en fist .V. craventer.
Onc Renoart ne fina de chapler,
Si les ot fet touz a lor fin aler.
Les flëax prent, ses en voloit porter ;
L'un en a pris, sel fist amont branller.
Dist Renoart :« Or puet l'en bien prover,
Ceste arme est fete pour les moches oster. »
Puis les commence par l'estor a geter ;
Par la bataille les fait si loing aler
Que il nes puet veoir ne esgarder.

Quant Renoart out les flëax gitez,
Prent son tinel, si s'en est retornez.
Voit un conroi de Sarrazins armez,
Qui donc a primes estoit issu des nez ;
Si les conduit Agrapart li barbez.
N'avoit de grant que .III. piez mesurez,
Mes gros estoit et par espaules lez ;
Trop laidement fu le Turc figurez.

Rois Agrapart fu de lede façon :
Lons a les crins desi que au menton,
Les elz ot rouges ausi come charbon,
Ongles aguz ausi comme grifon.
Cil qu'il ataint a mout mal compaignon.
A voiz escrie Guillelme en sa raison :
« Encui seras a grant destructïon ! »

Agrapart vient poignant toz eslessiez ;
De nostre gent a forment mehaigniez.
Renoart fu soz un arbre foilliez ;
Mout ot grant chaut, son elme a deslaciez.
Atant ez vos Agrapart eslessiez,
Il saut avant, si l'a si chapigniez
Jusqu'a la char n'i a cheveus laissiez ;
Li sans vermeil li est aval glaciez.
Quant Renoart se sent si mehaigniez,
Dist Agrapart :« Vos m'avez chapigniez,
De mes cheveus fetes trop grant marchié.
Par saint Denis, mar i sont esrachiez !
Se ne m'en venge, plain sui de malvestiez. »

Renouart fu dolent, ne set que face ;
Taste a son chief, si a trové la trace.
Dist Renoart :« Ci a mout laide place. »
Son tinel prent, a ses .II. mains l'embrace,
Quida ferir le paien en la face,
Mes il saut haut comme beste sauvage,
Au rechaoir la cuisse li esrache.
Dist Renoart :« Paiens, fetes eschace ;
De mon tinel avez sentu la mace. »
Agrapart saut, parmi les flancs l'embrace ;
Par tel aïr les ongles li enlace
Que .C. des mailles del hauberc li deslace.
Au retorner l'a si mors en la nache
Que le clers sans tot contreval li glace.
Et Renoart le sesi par la brace ;
Vousist ou non, le giete enmi la place.
« Va tu, dist il, ja Dex bien ne te face !
Sainte Marie, com or me cuist la nache ! »

Renouart fu dolent, qui se combat,
Que de sa plaie le sanc vermeil li bat.
Dist Renoart :« Mout ai or le cuer mat
Por seulement la morsure d'un chat. »
Cil li revient a guise de liepart,
Parmi les flans enbraça Renouart,
La char li perce ausi com d'un fausart,
Et Renoart a ses poinz le depart.

Li Sarrazins fu mout de pute orine.
Dist Renoart :« Mout es pute racine ;
Tres bien resembles de lignage de singe. »
Li Sarrazins vint corant de ravine.
Renoart lieve le tinel de sapine ;
Grant cop li done amont desus l'eschine,
Mort l'abati delez une aube espine.
Dist Renoart :« Tien ore a bone estrine !
Tu commenças premerains l'aatine. »
Atant s'en va, son tinel en traïne.

Quant Renoart ot mort le mescreant,
Lors s'en retorne, son tinel traïnant.
Son elme lace mout bel et avenant.
A l'estandart sonent li olifant.
François escrïent Monjoie la vaillant,
Et Sarrazin, Mahom et Tervagant.
De tel bataille n'iert mes nus qui vos chant.
Atant ez vos Crucados apoignant
Un Sarrazin, mout ert de bel semblant
Et chevauchoit un destrier aufricant.
N'a si grant hom desi qu'en Oriant
Qui avenist a son arçon devant.
Tint une mace, mout merveilleuse et grant ;
De nostre gent aloit trop damagant,
Tant en ocist com li vient a talent.
Mes Renoart li corut au devant.
« Estez, vassal, dist il, n'irez avant !
Quar me rendez cele mace pesant !
C'est le treü que je gart de l’Archant. »
Dist Crucados :« Ribaut, alez avant !
Garçon me sembles qui en fours va jesant.
Fui toi de ci, ne me va ramponant !
Ja te dorré el visage devant. »
Dist Renoart :« Et je mielz ne demant.
Mes tant i a que te ferrai avant. »
Son tinel lieve contremont en hauchant ;
Fiert le paien sor son elme luisant,
Jusqu'en la sele le va tot esmiant.
Ocis eüst le destrier auferrant,
Mes le tinel ala escolorgant.
Prist le cheval, por ce que le vit grant.
Dist Renoart :« Mout ai le cuer dolent
Que cil glouton me vont si ramponant,
Garçon me claiment, ribaut a pié trotant ;
Or monteré desus cest auferrant,
Je seré chevalier desormés en avant.»

Renouart tint le destrier a grant joie
A une main par la resne de soie.
Le cheval fronche, durement se desroie.
Dist Renoart :« Volentiers monteroie,
Mes il me semble que le cuer m'afebloie.
Et mon tinel, comment le porteroie ?
Mon escïent je cuit que je charroie. »

Renouart fu enz la sablonniere ;
Tint le cheval par la rene doubliere.
Del chevauchier n'estoit pas costumiere ;
De la cuisine connoist mielz la fumiere.
Quant dut monter, ainz n'i quist estriere,
Saut en la sele tot ce devant deriere,
Devers la queue a tornee sa chiere ;
Des talons l'a hurtee par derriere
Et li chevaus s'en fuit comme levriere
Tot contreval parmi une bruiere.
Dist Renoart :« Ceste jumant est fiere.
Se je quidasse qu'el fust de tel maniere,
Je n'i montasse por tot l'or de Baiviere.
Aïde, Dex, voir pere justisiere,
Que je ne chïe aval ceste rochiere ! »
Issi fesoit Renoart sa proiere
Et chevauchoit et fesoit laide chiere.
Onc n'en sot mot, si chaï par derriere ;
Si li chaï sa grant perche pleniere.
Li ber se tint a la queue derriere,
Et li chevaus le trait par la poudriere.
Onc ne fina si qu'an une riviere ;
Iluec lessa Renoart en l’ortiere.

Quant Renoart fu a terre chaüz,
Plus tost qu'il pout est en piez resailluz.
Le cheval prist, quar mout fu irascuz.
D'un de ses poinz l'a si .II. cox feruz
Que li chevaus est a terre cheüz.
Et Renoart est arriere coruz.
« Sainte Marie, dist il, ou est mes fuz ?
Se je le pert, Guillelmes est vaincuz. »

Le jor fu bel, la chalor est levee,
Et la bataille fu grande et aduree ;
De toute parz fu mout grant la mellee.
Ez Valegrape le fonz d'une valee ;
N'ot si fort hom jusqu'a la mer Betee ;
Tote sa gent avoit ja trespassee.
Un croc portoit dont la pointe est doree.
Par les champs a nostre gent malmenee,
Ne puet nus hom vers lui avoir duree.
Cil a la perche Renoart encontree ;
Nel pout porter, ainz l'en a traïnee
Trusqu'a un mont soz l'olive ramee.
La s'est asis, si l'a mout esgardee.

Cil Valegrape ot le corage fier,
Et ot le cors parcreü et plenier.
Il n'avoit heaume ne escu de quartier,
Mes en un cuir velu s'iert fet fichier
D'une serpent, ne prise arme un denier.
Qui li veïst noz François desrengier
Bien peüst dire :« Vez la un aversier. »
Desouz l'olive s'asist por refroidier ;
Renoart garde, s'a veü son levier.

Vers Valegrape vint Renoart li preuz ;
De son tinel avoir est covoiteus.
Il vint corant au paien com un leus,
Son fust li tout, ne fu pas poëreus.
Et Valegrape saut en piez com ireus,
Il prent son croc, si roïlle les eus.
Dist Renoart :« Com es ore hisdeus !
Car me dis ore se es home morteus.
Tu ne sez mie quex gieus fet mes tineus. »
Dist Valegrape :« Va t'en, fox envïeus !
Tant par es povres et chaitis ennuieus ;
En la cuisine as esté, ce quit, queus ;
Mout par es fox, quant ci es venuz seus.
S'en ta compaigne en avoit .XX. et deus,
Ses ociroie ainz que tourt li soleus. »
Dist Renoart :« Mout es ore orgueilleus.
Ainz que m'eschapes, te ferai tot honteus,
Et de ta teste ferai voler les eux. »

Li dui baron furent mout ahati,
Et de combatre furent bien arami.
Valegrape a Renoart envaï,
De son hauberc l'a par le pan saisi,
A lui le sache, forment le porfendi,
Lez le costé le croc le consuï,
Grant plaine paume du costé li rompi ;
Le sanc vermeil a la terre en chaï.
Quant Renoart se sent si malbailli,
Tel duel en a tot a le sens marri.
Son tinel lieve, a .II. mains le seisi,
Fiert Valegrape la ou le consuï :
Desus le chief, que tot l'a estordi.
Fors fu la pel, qui son chief garanti,
Ne l'empoira vaillissant un espi ;
Vousist ou non, a terre l'abati.
Et Valegrape mout tost en piez sailli,
A son grant croc si forment le sesi
Petit s'en faut que tot nel porfendi.

Renouart voit son sanc parmi sa plaie ;
De son costé jusqu'au talon li raie.
Il en jura la paterne veraie :
Mavés sera s'encor ne s'i essaie.
De son tinel merveilleus cop li paie ;
Ne li fist mal un seul bouton de haie ;
Dont fu dolent Renoart, mout s'esmaie.

Des .II. vassauz fu li estors pesans ;
Granz cox se donent es costez et es flans.
Et d'autre part contreval les Archans
Se recombat Guillelmes li vaillans
Et Aymeris et toz ses .V. enfanz.
Tele entente ont envers les souduians
Ne lor remembre d'ome qui soit vivans.
Contre un des noz i a .C. mescreans,
Si nos ocïent et afolent noz Frans.
Et François crïent Jhesu lor soit aidans.
« Et ou est ore Renoart le vaillans ?
Au grant besoig nos est ore faillans. »
Mes ne leur vaut le pris de .II. besans ;
Quar Valegrape, li cuvers mescreans,
En tel destroit le tient, li souduians,
Que par la bouche li est volez li sans.

Desoz l'Archant soz un arbre ramé
Sont li vassal ambedui aresté,
De bien combatre sont mout entalenté.
Renoart a Valegrape avisé ;
El chief amont l'a mout bien assené.
Fors fu la pel, de vielle antiquité,
Ne l'empoira un denier monneé.
Grant fu le cop, s'a le Turc estonné ;
Vousist ou non, l'a deus piez reculé.
Et li paiens en a un cri gité,
La terre en crolle environ de tout lé.
Fierement a Renoart regardé,
A son croc a Renoart assené,
Si l'a saisi parmi l'iaume jemé,
Qu'agenoillier le fist outre son gré.
Renoart saut, qui point n'a demoré.

Quant Renoart a le paien veü
Qui a son croc l'a si fort porfendu,
Tel duel en a tot a le sanc meü.
Ja le ferist desus le cuir velu,
Mes Valegrape leva le croc agu.
La est au Turc assez mesavenu,
En .II. moitiez li a son croc rompu.

Renouart a veü la mescheance ;
Dist au paien :« Tu es en la balance.
Mahom renoie et si t'en vien en France ! »
Dist Valegrape :« Or as tu dit enfance.
Tant com je tienge de mon grant croc le manche,
Ne redot je ton tinel une lance.
Poi te vaudra tote ta grant poisance :
Encui morras a mout grande viltance. »

Renouart fu enmi le pré herbu,
Tint son tinel, onques mieudres ne fu.
Dist au paien :« Or es tu confondu
Se tu ne croiz ou digne nom Jhesu ;
Se nel fes tost, ja t'avrai confondu.»
Dist Valegrape« Malvais ribaut tondu,
Malvés segnor as ci amenteü,
Qui si t'a fet assez despris et nu. »
A icez moz l'a saisi par le bu.
Et Renoart, qui l'a aperceü,
Son tinel gete desus le pré herbu
Et a mout bien a luitier entendu.
Tant ont entr'eus la luite maintenu
Qu'a un fes sont a la terre cheü.
Mes Valegrape est en piez resaillu,
Prent le tinel Renoart qu'a veü ;
Nel pot lever en avant de son bu.
En boutant a Renoart si feru
Mon escïent ja l'eüst abatu,
Mais Renoart ne l'a mie atendu,
Fuiant li vet entor l'arbre foillu.

Renouart fu tot seul enz el prael,
De son tinel n'a joie ne revel.
De l'arbre fet contre le Turc chastel,
Cil le dechace entor a son fisel ;
Le ber reclaime le baron saint Marcel.
Dist Valegrape :« Or entent, ribaudel !
Croiras tu point el roi Luciabel ?
Se tu nel fais, ja avras tel chaudel
Voler ferai de ton chief le chapel. »
Dist Renoart :« Or as bien ton revel.
Mal dahé ait parmi le haterel
De moie part, sire, qui en est bel ! »
Lors remembra Renoart del martel
Que il conquist quant il ocist Borel.
De son çaint l'oste, bien ovré a cisel,
Fiert Valegrape deseur le haterel ;
Desus l'espaule est rompue la pel,
En .II. moitiez est brisiez le martel ;
Mes neporquant li dona tel bendel
Que a genouz l'abati el prael.
Le grant tinel li chaï el ruiel
Et Renoart le saisi par l'anel,
Si li dona un si grant hatipel
Que de son chief li chaï le chapel.
Issi maintienent longuement le cembel.

Dist Renoart :« Or entent, Valegrape !
J'ai mon tinel, ne quit que il m'eschape,
Ainz t'en avrai doné tele soupape
Mielz te vendroit tu fusses en Halape.
La merci Deu, or es tu en la trape ;
Or te covient remaintenir le chaple.
Se ne renoies Apolin et Sorape,
Je te dorrai tel cop sor cele chape
Ne te vaudra vaillisant une sarpe. »
Dist le paien :« Mout sembles vain et vape. »
A icez moz Renoart le refrape
Et Valegrape son tinel li rehape ;
Encor voudra remaintenir le chaple.

Or est li Turs auques asseürez ;
Le tinel tient Renoart, qu'est quarrez ;
Ne le puet pas bien tenir a ses lez.
De bien bouter est mout atalentez,
A Renoart a dit ses volentez :
« Esta, dist il, ne soiez trespensez !
D'une grant chose me sui aporpensez :
Comment as nom ? Qui est tes parentez ?
Qui est tes peres et tes amis charnez ? »
Dist Renoart :« Aparmain le savrez,
Renoart sui et d'Espaigne sui nez.
Mi peres est le fort roi Desramez
Et est mis oncles Tiebaut, li biaus armez,
E sont mi frere Jambus et Perceguez
Et Agolafre, Boreax et Maltriblez
Et Caïstrus et Carrel et Anrez
Et Malatars et Malars et Malez
Et Mirabel, Moraan et Barnez,
Et Valegrape, ce cuit, est li ainz nez.
J'ai .XV. freres trestouz rois coronez,
Fors moi tot seul, qui en sui li puis nez.
Ce m'est avis, bien sui enparentez,
Mes je nes pris .II. deniers monneez.
A Monloon fui d'Espaigne amenez :
Rois Looïs ert a Saint Jaque alez,
La m'acheta .C. mars d'argent pesez.
En la cuisine ai bien .VII. anz esté,
Ou ai esté sovent bien conreez ;
D'un mengier fere sui bien endoctrinez.
Ça m'amena Guillelmes au cor nez ;
En cest estor me fusse bien provez,
Mes un petit sui vers toi vergondez :
Mon tinel tienz et je sui desarmez ;
Ce m'est avis tu me tienz or les dez.
Mes, se m'en fusse hui matin porpensez,
De cest domage fusse bien trestornez,
Que je l'eüsse dedenz mes poinz glüez,
Mon bon tinel, que vos ore tenez.
Si m'aïst Dex, mout sui maleürez !
Se orendroit mon tinel me rendez,
Vers vos sera richement achatez,.
C. mars d'argent en balance pesez. »
Li paiens l'ot, si est haut escrïez :
« Mahomet sire, tu soies aorez !
Renoart frere, bien soiés vos trovez !
Venez ça, frere, par Mahom m'acolez !»
Dist Renoart :« Vassal, ensus estez !
Si m'eïst Dex, n'iere de vos privés
S'ançois nen estes bautiziez et levez ;
Dont vos sera mon corot pardonnez. »

Dist Valegrape :« Renoart, ne foloie !
Quar croi Mahom, si entre en bone voie !
Tu seras coroné encui a mout grant joie.»
Dist Renoart :« Sarrazins, ne foloie
De ton Mahom ! quar je ne le creroie,
Pour nule rien ma loi ne guerpiroie,
Que Dex dona por aler droite voie. »
Dist Valegrape :« Fox est qui te chastoie !
Or te feré c'a home ne feroie.
S'a cest tinel le tuen cors ocioie,
Ce m'est avis que malvestié feroie. »
Le tinel jete ensus hors de la voie,
Et Renoart i cort, qui a grant joie ;
Prent son tinel, entor lui le tornoie.

Renouart prent la grant perche quarree ;
Il la paumoie, contremont l'a levee.
Fiert Valegrape ; tele li a donee
Que le cuirain n'i pot avoir duree ;
Tout li descire desi qu'en l'eschinee.
Dist Renoart :« Une en avez portee.
Tu es mis freres, c'est verité provee ;
Quar croi en Dieu, qui fist ciel et rousee,
Et en Marie, qui roïne est clamee !
Se tu le fez, t'ame sera salvee. »
Le paien l'ot, s'a la teste crollee.
« Je n'i creroie por l'or d'une contree. »
Dist Renoart :« Tu as fole pensee.
Quant tu ne croiz la Virgë henoree,
Je t'ocirai a ma perche quarree. »

Grant fu l'estor et longuement dura.
Et Renoart le paien regarda ;
Isnelement de Bertran li membra,
Qui del tinel bouter li commanda.
Desouz l'essele le grelle chief bouta
Et par devant le greignor retorna.
Fiert Valegrape, en boutant le hurta
Par tel aïr que tout en tressua
Et le fort cuir li rompi et faussa.
Soz le costé le tinel l'assena,
Ront li les costes et le cuer li creva.
Le paien chiet et un grant bret jeta,
Tot li Archant et la terre en crolla,
Et Renoart mout forment l'esgarda.
Or se repent forment que ocis l'a.

Quant paien voient Valegrape est vaincuz,
De ses barons s'en fuient tuit li plus.
De ce fu mout Renoart irascuz.
« A las, dist il, com je sui malostruz !
N'ai nul souler, ainz ai les piez toz nuz,
Parmi les plantes en est li sans issuz. »
Il se fist mort, a la terre est cheüz,
Un grant bret jete com fust a mort feru,
Mes toutes voies fu bien le fust tenuz.
 .M. Sarrazin i vienent a escuz,
Qui tuit esgardent Renoart qui gist jus.
Paien s'escrïent« Ne s'en fuie mes nus !
Cil est tüez qui nos a confonduz. »

Sarrazin cuident que Renoart soit mors ;
Plus de .XX.M. i vienent les galos,
Renoart boutent de lances et de cros.
Il sailli sus, ausi bret com uns tors.
Paien le voient, si li tornent les dos ;
Et Renoart les suit de mout grant tros.
De son tinel brise as paiens les dos,
Puis lor escrie et lor dit a briés mos :
« Filz a putain, mar m'i avez enclos.
Ne puis avoir un seul jor de repos. »

Renouart tint a .II. poinz sa maçue ;
Cil qu'il ataint a un cop mort le rue.
Ez vos un TUrc une voie batue,
Grishart ot nom d'oltre l'Isle Perdue,
Et fu sa fille Guinehart la boçue.
Ja por mengier la char d'un home crue
A l'orde vielle ne convenra aüe.
Grishart portoit une hache molue ;
Fiert Renoart, durement s'esvertue.
L'iaume li tranche et la broine menue ;
Jusqu'a la char est la hache corue,
Li sans cheï desor l'erbe menue.
Dist Renoart« Or en ai une eüe,
Par tans vos iert mout richement rendue. »

Grant fu l'estor, merveillos et mortax ;
Et Renoart fu legier et isneaus.
Et dist Grishart :« Qui estes vos, ribax ?
Chetis resembles mout bien a tes drapiax.
En la cuisine as rosti tes mustiax
Et as torchiez les poz et les vessiax.
Mes solement por ce que tu es biax,
Je te dorrai et citez et chastiax
Et ma sereur, qui a nom Florechaux,
C'est cele dame qui porte cele fax.
Rois en seras, ainz que cout li solaus ;
Si lai tes dex, qui ne valent .II. ax. »
Dist Renoart :« Filz a putain, ribaux,
Mar i passastes, si m'aït saint Thomas ! »
Il passe avant, ainz ne fu arestax ;
Fiert le paien desor l'iaume a esmax.
Ne li valut ne coife ne chapiax
Que a ses piez n'en pende li cerviax.
Dist Renoart :« Poise bien cest fuissiax !
Jamés n'irez a treche ni a bax. »
A cez paroles i vient li rois Tiebax
Et Desramez et .XIIII. amirax
Et .XXX.M. de paiens desloiax.
Se Dex n'en pense, le pere esperitax,
Renoart iert delivrez as vassax.

Grant fu li criz, la noise et la mellee,
Sonent boisines et cors a la menee.
Li quens Guillelmes a la noise escoutee,
Monjoie escrie, sa gent a assemblee.
Se Dex n'en pense, qui fist ciel et rousee,
Cele compaigne sera desbaretee.
Et quant Flohart a oï la crïee
Et la parole oïe et escoutee
Que Renoart a la perche quarree
A mort son frere, qui gist gueule baee,
Elle saut sus trestote eschevelee.
 .XV. piez ot, tant l'ont François esmee,
D'un cuir de bugle estoit envelopee.
O tot la fauz est en L’estor entree.
A Renoart l'a Guillelmes mostree.
« Dex, dist Guillelmes, sainte Virge henoree,
Quel beste est ce que je voi la armee ?
S'ele vit longues, je n'i avrons duree. »
Dist Renoart :« Folie avez pensee ;
Je l’ocirai a ma perche quarree. »
Ez vos Flohart corant de randonee ;
De sa bouche ist une si grant fumee
Trestote l'ost en fu empullentee.
Et Renoart i vint a l'encontree,
Si li escrie :« Pute vielle desvee,
Quex vis deables vos ont d'enfer gitee ?
De quex maufez fustes vos engendree ?
Puis que vos estes reïne coronee,
Deüssiez estre en vo chambre pavee
A un malfé qui vos eüst amee.
Por de besanz plaine mine comblee
Ne vos voudroie avoir despucelee. »
Ot le Flohart, si en fu aïree.
El li escrie :« Ribaut, soufle tostee,
Par Mahomet, mar m'avez ramponee.
De ceste fauz te dorrai tel colee
Jamés par toi n'iert paiele escuree
Ne poz torchiez ne chaudiere escumee. »
El passe avant, s'a la fauz entesee,
Et Renoart l'a forment redoutee.
Contre la fauz a la perche jetee,
Tranche du fer dont elle estoit bendee ;
Grant demi pié est en la perche entree.
Renoart sache et la vielle a rüee,
Et sa fauz est en .II. moitiez froëe.
C'est une chose que Renoart agree.

Renouart voit la grant fauz peçoïe,
Grant joie en ot ; la vielle fu irie,
Del poing le fiert par dejoste l'oïe
Que .II. des denz li peçoie et esmie.
Dist Renoart :« Bone m'avez païe. »
Il saut avant, la vielle a embracie
Et elle lui, ne fu mie esbahie ;
Par tel vertu, nel mescreez vos mie,
Qu'a Renoart a l'eschine ploïe.
Et Renoart a la vielle guenchie
Qui plus puoit que charoigne porrie.
Et Flohart a la ventaille saisie,
As denz li a del hauberc esrachie ;
Ausi tranglot com ce fust formagie.
Dist Renoart :« Dame sainte Marie,
A vos commant et mon cors et ma vie !
Grant poor ai que ceste ne m'ocie. »

Quant Renoart voit Flohart qui desroie,
Mout la redoute ; por quoi en mentiroie ?
Jhesu reclaime et la paterne vraie.
« Saint Lïenart, qui les prisons desloie,
Saint Julïen, mon tinel vos otroie ;
Sor vostre autel de bon cuer le metroie
Se de cest champ le pris porter pouoie. »
Fiert la paiene que le col li peçoie ;
Elle chiet morte et s'estent et patoie.
Dist Renoart :« Jesez vos toute coie,
Vielle punese, gardez que ne vos oie ! »
Son tinel prent, si le besse et paumoie.
Dist Renoart :« Certes, ne vos donroie,
Sire tinel, por la cité de Troie.
Mes li bon saint vos avra toute voie. »

Desramez vient poignant par le tornoi ;
Son filz encontre Renoart devant soi,
Nel connut mie, si vos dirai por quoi :
Que malement resemble filz de roi,
Tot est nuz piez, povre estoit son conroi.
Dist Desramez :« Quex hom es tu ? Di moi. »
Dist Renoart :« Je le vos conterai ;
Mal aie je se je por vos le lai.
Renoart sui, engendré fui d'un roi.
Hom sui Guillelme, si l'aim en bone foi.
Se mal li fez, je le feré a toi.
Cil te deffie qui n'a soing de ta loi :
C'est mon tinel que je tieng et paumoi. »

Dist Desramez :« Renoart, biax amis,
Tu es mon filz, par foi le te plevis.
Par tot le monde t'ai ge cerchié et quis ;
Que croi Mahom, qui est poësteïs !
Tu seras coronez ainz que past li midis.
Se je t'oci, jel feré a envis ;
Pechié sera, si com dit li escris. »
Dist Renoart :« Ja n'en soiez maris.
Se je t'eschap, tu seras malbaillis.
Ne te leré jusqu'au port de Lutis
Borc ne chastel, cité ne plesseïs
Que ne t'abate, tant soit forz ne garnis. »
Desramez l'ot, d'ire en est toz nercis.
Il tret le brant d'acier, l'escu a avant mis ;
Fiert Renoart sor le chapel voltis ;
Bon fu li feutre qui n'est un point malmis.
Dist Renoart :« Fol plet avez enpris.
Je vos defi par le cors saint Denis.
Ne sui vo filz, certes, ne vos amis.
Se je devoie en enfer estre mis,
Ne cesseroie tant com tu soies vis. »

« Fuiz Renoart, dist le rois Desramez,
Quant te norri, je fis que fol provez ;
Mielz me venist tu fusses enflambez. »
Dist Renoart :« Vos dites veritez ! »
Encontremont a le tinel levez,
A haute voiz a Renoart crïez :
« Par cel Seignor qui en croiz fu penez,
Je vos ferrai se vos ne vos gardez.
Mal aiez vos se vos ne m'en creez. »
Li rois guenchi, qu'il ne fu adesez ;
Encontre terre est le tinel hurtez,
Et li rois s'est a Renoart meslez.
Du brant d'acier li done .II. cox desmesurez
Amont en l'elme, qui fu bon et safrez.
Ne l'empoira .II. deniers monneez,
Mes Renoart fu auques estonnez,
Quar li rois fu et forz et adurez.
Et Renoart fu forment aïrez,
Son pere fiert en boutant el costez,
Que .III. des costes li a el cors froëz.
Desramez s'est de la dolor pasmez ;
Paien quidierent que li rois fust tüez.
Renoart boutent es flans et es costez,
Lancent li lances et fausarz empanez.
La fu forment Renoart encombrez.

Sarrazin vont Renoart assaillant ;
Lancent li lances et fausart en gitant.
Mors fu ileques, ja n'en eüst garant,
Mes au rescorre vint Guillelmes poignant,
Et Aymeris et tuit si .V. enfant
Et si neveu et si autre parent.
A l'estandart les en mainent batant.

Grant fu l'estor et fort et adurez.
Et Renoart est ariere tornez.
Il est assis souz un arbre ramez ;
Son tinel prent, si l’esgarda assez.
Amont el chief fu tot ensanglantez
Del sanc de cels que il avoit tüez.
De son lignage s'est un poi porpensez.
« A ! las, dist il, tant sui maleürez !
Or ai ocis les miens amis charnez,
Et a mon pere ai brisié les costez.
Icist pechié ne m'iert ja pardonnez.
Et qu'ai je dit ? Ce a fait mon tinez.
Mal soit de l'eure que il fu charpentez ! »
Son fust geta devant lui enz es prez ;
Li bouz en est en la terre coulez.
« Va, dist il, fust, mar fuses tu copez !
Tu as esté de moi mout enourez ;
Or m'en irai et vos ci remendrez,
Jamés par moi avant n'ieres portez. »
Adonques s'est Renoart regardez,
Voit une gent qu'est issue des nez.
Rois Haucebier les a devant guiez.
Granz fu et forz, .XV. piez mesurez ;
En son dos erent .III. bons hauberz safrez
Et a son col .III. bons escuz bendez,
Et .III. espees pendent a ses costez ;
Tint un espié qui ert grant et quarrez,
D'un venin de serpent fu tot envenimez.
Por sa grant force estoit mout redoutez.
Et Renoart le vit, s'est retornez,
A son tinel corut toz effreez.
« Amis, dist il, nos somes acordez.
Ci vient tel hom qui n'est pas mes privez,
Ne finerai s'avrai a lui jostez.
Or i parra com vos m'aïderez. »
Lors se guenchi, vers lui s'est retornez ;
Il li escrie :« Sarrazins, don venez ?
Voulez combatre a moi enmi ces prez ?
Ja por bataille mes ne remüerez ? »
Dist Haucebier :« Tes, fol escervelez !
Ja hom a pié n'iert par moi adesez.
Tes dras ne valent .II. deniers monneez ;
Bien sembles fox, se tu estoies rez. »
Dist Renoart :« Or ne me ramponez !
A vos que monte se j'ai dras despanez ?
Le cuer n'est mie en l'ermin engoulez,
Ainz est ou ventre la ou Dex l'a plantez.
Rois qui por dras tient homë en viltez
N'est pas preudom, sachiez de verité,
Quar tiex est riches qui chiet en povretez,
Et tex est povres a cui Dex done assez.
Riche malvés ne valt .II. auz pelez.
Qui que le prise, ja par moi n'iert loëz.
Se je sui povres, encor avrai assez,
Encore serai riches roi coronez. »
Dist Haucebier :« Va ta voie, desvez !
S'a toi me combatoie, j'en seroie blasmé.
Mes moustre moi Guillelmë au cort nez.
Por seue amor seras tu ja tüez. »
Dist Renoart :« Se Dex plest, non ferez ;
Ne ferez pas si com avez pensez.
Il a en moi el que vos ne quidez.
Quar, se Dex plest, quant vos m'eschaperez
Ja a Guillelme mes rien ne forferez.
Je vos desfi, des imés vos gardez ! »
Lieve le fust et est avant passé ;
Fiert Haucebier, que tot l'a estonné,
Que le chief a de son fust tot quassé ;
Une des bendes cheï enmi le pré.
Et Renoart s'est forment escrïé :
« Sainte Marie, mon tinel me sauvez ! »

Haucebier voit Renoart l'a feru ;
De mautalant a tot le sanc perdu.
Point le destrier, qui randone menu,
Fiert Renoart de son espié molu,
Lez le costé li mist le fer agu.
Dex le gari, qu'en char ne l'a feru.
Dist Renoart :« Bien m'avez conseü. »
Tint son tinel, Haucebier a feru
Amont en l'iaume par mout ruiste vertu ;
Ne l’empira vaillissant un festu.
A Renoart est mout mesavenu :
L'une des bendes cheï el pré herbu.
Dont reclama le glorïeus Jhesu
Que il li tiegne son tinel en vertu.

Rois Haucebier del puis de Grimoree
Point le cheval, si a traite l'espee ;
Fiert Renoart par mout grant aïree ;
De son chapel a la maille fauxee.
Ne fust la coiffe de la broigne ferree,
Fendu l'eüst desi en l'eschinee.
Et Renoart li a tele donee
La mestre bende del tinel est volee.
N'en i a c'une, icele estoit faussee.
Dist Renoart :« Ci a forte jornee !
Se pert ma perche, qui einsi est quassee,
De fort heure ai commencié la meslee. »

Renouart a son tinel regardé,
Brisié le voit et fendu et froé ;
N'ot si grant duel en trestot son aé.
Son fust reprent et si l'a entesé ;
Tant fierement l’a Renoart levé
Autresi bruit com foldre contre oré.
Fiert Haucebier sor son heaume gemé
Par tel vertu le cors a tressüé ;
Trusqu'en la sele l'a fendu et quassé.
Son tinel a par mileu tronçoné ;
Icest damage n'avra l'en restoré !
Dist Renoart :« Or vos ai assené ;
Mes, ce m'est vis, n'i ai riens conquesté,
Que mon tinel ai fendu et froé. »

Quant li tinel Renoart fu froëz,
Paien l'acueillent environ et en lez ;
De totes parz li ont granz cops donez.
Ne li sovint de l'espee del lez,
Que li ot ceinte Guiborc a ses costez.
Del poig qu'a gros les a forment frapez ;
Cil qu'il feroit est mout tost ostelez.
Plus de .L. en a escervelez,
Mes de paiens fu si grant la plentez
Ja fust iluec Renoart tormentez,
Quant li bers s'est a son brant ahurtez.
Tret le del fuerre, si gita grant clartez.
Fiert Goulias, qui tenoit Balesguez,
Trusqu'el braier li est li brans colez ;
A l’autre cop en a .II. craventez.
Dist Renoart :« Ceste arme entre souëf.
Bien ait la dame qui la me ceint au lez !
Se ge cuidasse que costel fussent tel,
Toz les eüsse avec moi aportez. »

Grant fu l'estor, longuement a duré ;
Et Renoart tint le brant aceré,
Qui plus tranchoit que raisoir afilé.
Devant lui garde, s'a veü Triboé,
Un fier paien de grant nobilité ;
Tout le porfent desqu'el neu del baudré.
Paien s'escrïent :« Nos somes fol prové,
Qui nos fesons ocire a cest maufé. »
Dist Renoart :« Mout me merveil, par Dé :
Si petite arme qui a tel poësté !
Par moi seront paien desbareté. »
Dïent paien :« Ci avons trop esté ! »
A icest mot sont en fuie torné,
A lor nes vinrent trestuit desbareté,
Or quident il bien estre a sauveté,
Mes Renoart i avoit ja esté,
Qui lor avoit malement atorné.
Nes et dromons lor avoit effondré,
Les maz brisiez et gouvernaus froëz,
N'en i a nul ne soient effondrez
Fors un tot seul qui en est eschapez ;
En cel entra li forz rois Desramez,
Li rois i entre entre lui et Huré ;
Traient lor ancre, s'ont lor voile levé ;
En mer s'enpaignent ; or sont a sauveté.
Li vis deable lor dona tel oré
Desi a Cordres ne se sont aresté.
Li remenanz est mout mal hostelé,
Par Aleschans vont tuit desbareté.
Enmi lor voie ont Bauduc encontré,
Qui a son col portoit un mail quarré ;
Quiert Renoart, mes ne l'a pas trové.
Paien le voient, si li ont escrïé :
« Ha ! Bauduc sire, aiez de nos pité !
Li quens Guillelmes a le champ afiné,
Par mer s'en fuit le fort roi Desramé,
Et nos fuions comme buef escorné.
Tuit serons mort ainz qu'il soit avespré. »
Bauduc l'entent, pres n'a le sens desvé ;
Dit as paiens :« Soiez asseüré !
Ainz la nuit ierent mi grant cop esprové.
Or vueill vengier mon oncle Desramé. »
Atant s'en torne, s'en a paiens mené.
Une faviere ont mout grande trové ;
Assez i ot feves a grant planté.
La sont paien communement entré ;
Icele nuit sont iluec ostelé,
Des feves ont plus d'un mui escossé.
Il en mengierent, quar de pain n'ont gosté.
Mielz lor venist fouir a sauveté.
Li rois Bauduc a paiens apelé :
« Baron, dist il, vez le soleil cliné ;
N'avez mes garde tant qu'il soit ajorné.
Ge m'en irai aval delez cel gué
Se ja verroie dant Guillelme au cor nez
Et le vassal que l'en m'a tant loé.
Ne mengerai ne de pain ne de blé
Tant que je l'aie par mon cors sol maté. »

Li rois Bauduc issi de la faviere.
Le cors ot grant et hideuse la chiere,
Il tint le mail, dont la hante est pleniere.
Ainz qu'il retort, avra bataille fiere,
Quar Renoart vient toute une charriere.
Li rois Bauduc li vint a l'encontriere ;
A voiz s'escrie :« N'i gariroiz, trichierre ! »
Dist Renoart :« Vos mentez, dant lechierre !
En Deu me fi et el baron saint Pierre ;
Ja por ton dit ne m'en irai arriere. »

Li rois Bauduc fu mout desmesurez,
Il tint le mail, qui fu granz et quarrez.
Renoart a ,IIII. moz escriiez :
« Di moi, vassal, comment tu es nomez,
Qui est tes peres, en quel païs fus né ;
N'en mentir mie, mes di moi verité. »
Dist Renoart :« Un petit me soffrez.
Si m'aïst Dex, dirai vos veritez :
En droit baptesme sui Renoart clamez
Et est mes peres li forz rois Desramez.
Or t'ai voir dit, si m'aïst charité. »
Et dit Bauduc :« Je te connois assez.
Mes cosins est, quar de m'antain fus nez ;
Mes oncles est li forz rois Desramez.
Es tu dont ce qui tant nos a grevez ?
Sor toz les autres es prisiez et loëz ;
Parmi l'estor t'avrai hui quis assez ;
Un tinel portes qui devant est ferrez.
Ne te trouvai, tant sui ge plus irez. »
Dist Renoart :« A vos eulz me veez.
Ge sui icil vassax que vos querez. »
Et dit Bauduc :« Il me vient mout a grez.
Renoart frere, ou est vostre tinez ?
Li quens Guillelmes vos tient en grant viltez,
Nus et deschauz comme garçon alez.
Fetes le bien, o moi vos en venez.
Partirai vos totes mes heritez ;
Des forz tors d'Acre feroiz voz volentez,
Et j'occirrai le marchis au cor nez
Et les François qu'a o lui amenez.
Mahoms en ert serviz et anorez,
Et le lor Deu honiz et vergondez. »
Dist Renoart :« Onques plus n'en parlez ;
Ne le feroie por .M. mars d'or pesez.
Ge croi en Deu et ses saintes bontez,
Et la pucele quel porta en ses lez.
Tant com je vive n'en ert mes cuers tornez ;
Quar Mahomet ne vaut .II. oés pelez,
Fors sol li ors qui i est amassez ;
Si le puet l'en giter en ces fossez
Si comme un chien se il estoit tüez. »
Et dit Bauduc :« Or as dis que desvez.
Puis que je voi que Mahom ne creez,
Ge vos ferrai se vos ne vos gardez. »
Dist Renoart :« Dex est mes avoëz,
Et li miens cors en ses mains commandez ;
De bien combatre sui toz entalentez. »
Estes les vos amedeus deffiez.

Li dui baron sont parti et sevré ;
Lors s'entrevienent quant se sont deffié.
Renoart tint un bon brant aceré
Et Bauduc tint le grant maill entesé,
Vers Renoart a ruiste cop gité ;
Li bers guenchist, qu'il ne l'a assené.
Le pan consuit del blanc hauberc saffré,
Quanqu'il ataint a contreval rasé,
Desi en terre est le cop avalé.
Renoart saut, un cop li a doné
Desus le chief parmi l'eaume gemé ;
Ne fust la coiffe del blanc hauberc saffré,
A icel cop eüst l'estor finé.
« Voir, dit Bauduc, vos m'avez assené. »
Par grant aïr a le mail entesé ;
Or ait Jhesus de Renoart pité,
Quar, s'il l'ataint, tot l'avra afolé.
Renoart fu de grant nobilité ;
Le cop guenchi, qu'il ne fu assené.
En .II. moitiez a son mail tronçonné ;
Renoart saut, s'a un tronçon combré,
Une toise ot de lonc par verité.
Son branc d'acier a el fuerre bouté,
Ensus se tret, s'a Bauduc escrïé :
« Sire cosins, je vos ai mout amé,
Des que ge fui enfes de juene aé ;
Ge sai de voir, si le m'a l'en conté,
Li plus hardiz iés de mon parenté.
Forment t'amasse et tenisse en chierté
Se tu creüsses el roi de maiesté. »
Et dit Bauduc :« Ainz i soient maufé !
Ja moi et toi ne seron acordé,
Tant que t'avrai et vaincu et maté.
Cuides me tu avoir espoanté
Se de mon fust as un pou recovré ?
Par Mahom, se n'avoie que sol mon poing quarré
Et vos fussiez tel quatre contre moi assemblé,
Si vos avroie conquis ainz l'avespré. »
A icest mot se resont deffié ;
De bien ferir sont mout entalenté.
Ez vos poignant un chevalier armé ;
De l'estor vint, ou il estoit alé.
Renoart voit, mout l'a bien avisé,
Outre s'en passe, ne li a mot soné.
Trusqu'a Guillelme ne s'est mie aresté ;
De Renoart avoit le cuer iré,
Dont il ne set novelle ne verté.
Li chevaliers s'est mout haut escrïé :
« Sire Guillelmes, trop avez demoré.
Renoart vi soz un arbre ramé,
Qui se combat a un si grant maufé,
De lui est graindres un grant pié mesuré. »
Ot le Guillelmes, pres n'a le sens desvé ;
Mengier devoient, mes il n'en ont gosté ;
Il et si frere sont maintenant armé,
François les voient, qui pres sont atravé.
N'i a celui qui n'ait forment juré :
Tresqu'en Espaigne ne seront aresté,
Jamés n'avront repos en lor aé,
Tant qu'il avront Renoart recovré.

Li quens Guillelmes chevauche a esperon,
Il et si frere et li autre baron ;
Por Renoart sont en mout grant friçon.
Or vos dirai de Bauduc l'Esclavon,
De Renoart, qui cuer ot de lïon ;
Cousin estoient et d'une natïon.
Renoart fiert le paien a bandon,
Parmi son heaume, qui fu roi Arïon.
Tant par fu durs, ne l’empire un boton.
Li cops fu granz, si descent de randon,
Tot l'estona desi que el pomon,
Del nes li saut li sans a grant foison.
Li Sarrazins chaï a genoillons
Enmi le pré, ou il vosist ou non.
Dist Renoart :« Si fait cop sont mout bon.
Sire cosins, quar renoiez Mahon,
Et croi en Deu, qui soffri passïon. »
Bauduc l'entent, si taint comme charbon.
« Cuvert, dist il, or te tieng por bricon ;
Tu m'as rompu, pres s'en a, le chagnon
Et or me roves ci fere amendoison !
Ja entre nos n'avra acordoison,
Tant que t'avrai rendu le guerredon. »
Il saut avant a guise de lïon,
A ses .II. mains entoise le tronçon.
Renoart fiert tres parmi le crepon,
Ne li valut le hauberc un bouton,
Aussi li ront comme un pan d'auqueton.
Desoz la longe li perce le braon ;
Renoart ploie desoz le cop felon,
Si que il met les paumes el sablon.
Li cops descent contreval le braon,
Trestot le cuir li abat del talon ;
L'erbe est sanglante entor et environ.
Voit le Bauduc, si s'escrie a haut ton :
« Cousins, a pou ne vos ai fet moignon.
Estalonné vos ai comme luiton,
Ja de vo Deu n'avrez deffensïon.»
Dist Renoart :« Or oi plet de bricon.
En Deu me fi et en saint Simeon. »
A icest mot commence une oroison
De verai cuer, par bone entencïon :
« Dex, dist il, pere, par ton saintisme non,
Qui feïs terre et mer par devison,
Et le saint ciel a nostre electïon ;
Adam feïs de terre et de limon,
Et sa moillier, Evain l'apele l'on ;
 .XXXII. anz, Sire, fustes el mont,
Et herberjastes en l'ostel chiés Symon,
La Magdeleine feïstes le pardon,
Desor vos piez plora si grant foison,
Si les lava entor et environ,
De ses cheveus en fist estorsïon,
Aprés les oint d'un oignement mout bon,
Judas parla a guise de felon,
Tu respondis par mout douce reson :
“ Ce que a fet me plest et m'est mout bon. ”
Dont l'en dreçastes amont par le menton ;
Et en la croiz soffris grief passïon,
Et de la lance fus feruz a bandon ;
Ce fu Longis qui ot bon guerredon ;
Ainz n'ot veü, que de voir le set on,
Li sans li vint contreval de randon ;
Quant le senti a ses mains a bandon,
Ses eulz en tert, si ot alumoison ;
Et el sepulcre fustes mis, ce savon,
Et bien gardez a guise de larron,
Trusqu'au tierz jor qu'eüs surrectïon ;
Enfer brisas par ta redemptïon,
Si en gitas Noé et saint Simon ;
De mort a vie suscitas Lazaron,
Sainte Susanne sauvas del faus tesmoing,
Et Danïel en la fosse au lïon,
Jonas sauvas el ventre del poisson ;
El ciel montas au jor d'Ascensïon ;
A tes amis feïs anontïon
Que il ta loi nonçassent par le mont
Et par la terre enseignassent ton non ;
Si com c'est voirs, et nos ice creon,
Garis mon cors de mort et de prison,
Et que conquiere Bauduc cest Esclavon
Et que gel puisse avoir a compaignon. »

Quant Renoart ot s'oroison finee,
Seigna son chief, s'a sa colpe clamee.
Le tronçon hauce de la perche quarree,
Bauduc en fiert une mout grant colee
Qu'il a la perche et fendue et quassee,
Mes neporquant tele li a donee
Tot a le cors et la teste estonnee ;
Par pou ne chiet envers enmi la pree.
Dist Renoart :« Une en avez portee.
Huimés vos iert ma proesce monstree ! »
Isnelement met la main a l'espee,
Mais, ainz qu'il l'ait fors del fuerre gitee,
Li fu Bauduc devant a l'encontree,
Si l'enbraça, la perche a jus gitee.
Li Sarrazins fu de grant aïree,
Del gros del poing li a tele donee
Desus le nes est la boce levee,
A pou la gorge ne li a effondree,
La coiffe et l'iaume li a jus avalee,
Si l'a estraint tres parmi l'eschinee,
Par un petit ne li a desnoëe,
Parmi la bouche li saut hors l'escumee.
Dist Renoart :« Sainte Virge henoree,
Secorez moi, roïne coronee ! »
A icest mot est sa vertu doublee.
Ez vos Guillelme poignant de randonee
O sa compaigne, qui mout fu honoree ;
N'i a celui n'ait bien la teste armee,
Chascuns portoit tote nue s'espee.
Mort fust Bauduc, la teste eüst copee,
Mes Renoart a sa voiz escrïee :
« Seignor, dist il, onques n'i ait meslee !
Que, par celui qui j'ai m'ame voëe,
Se commenciez ne orgueil ne posnee
Par quoi sa char soit par vos entamee,
Ja en avroiz dolereuse soldee. »
Quant François l'oënt, s'ont lor resnes tirees ;
Tuit quoi se tindrent enmi une valee.
La bataille ont tot en pes esgardee.

Or sont ensemble li chevalier hardi.
Mout a fort home en Bauduc l'Arrabi ;
Le poing entoise, qu'il ot gros et forni,
Joste l'oreille Renoart en feri,
Li sanc vermeus a la terre en chaï ;
Qu'en mentiroie ? Tant fort l'a estordi,
Vossist ou non, a terre l'abati.
Par droite force s'espee li toli ;
Tret l'a del fuerre, .IIII. cops l'en feri,
Parmi l'auberc l'espee resorti ;
Et Renoart fu legiers, si guenchi.
Bauduc s'escrie :« Or vos ai assenti.
Mar i avez por moi agait basti.
Maugré ton nes ai ge ton brant forbi. »
Dist Renoart :« Certes, ce poise mi.
Bauduc cousin, en toi ai mal ami.
Car croi en Deu qui passïon soffri !
Dolanz serai quant ge t'avrai honi. »
Lors a gardé enmi le pré flori
Et voit le fust que gita l'Arrabi.
Renoart cort porec, si l'a sesi.
Quant il le tint, forment s'en esjoï ;
Ne le donast por un hairon rosti.

Quant Renoart ot son fust recovré,
Ne le donast por l'or d'une cité ;
A ses .II. mains l'a contremont levé.
Li Sarrazins tint le brant aceré
Et Renoart le grant tronçon quarré ;
L'uns a a l'autre mout rade cop doné,
Mes Renoart l'a premier assené ;
Joste l'oïe li a grant cop doné,
Si que la joe et l'os li a froé ;
Le flot del sanc li est del nes colé.
Renoart fu mout forz, si l'a hurté,
Tot estordi l'abati enz el pré.
Del poing li tost le bon brant aceré,
Isnelement l'a el fuerre bouté ;
Mes le tronçon n'a il mie oublïé.
Bauduc embrace, vers lui l'a soviné,
Et del grant bout del tronçon qu'est quarré
L'a tant el front et es temples frapé
Que par un pou qu'il ne 1 a affronté.
Mes Dex de gloire a le paien sauvé ;
Ne velt que muire, si ait crestïenté.
Bauduc s'escrie par grant humilité :
« Sire cosins, aiez de moi pité ;
Ge cuit que vos m'avez escervelé.
Aïde moi por Deu de maiesté,
Tant que je fusse en sainz fonz generé ;
Et ge t'afi desus ma lëauté
Que a Orenge m'en irai la cité,
Mes que ge soie de mon chief reposé.
Par moi avras Espaigne le regné,
Cordres la riche et de lonc et de lé.
Paien en ierent a nos loi atorné ;
Servirai toi torjorz a mon aé.
Mar douteras paien ne amiré ;
Li mieldres sui de tot mon parenté. »
Quant Renoart a le roi escouté,
Que par amors li a merci crïé
Et qu'il veut croire Jhesu de maiesté,
Ne fust si liez por plain val d'or comblé ;
Il ne se puet tenir qu'il n'ait ploré.
« Cosins, dist il, vos ai ge mout navré ?
— Oïl voir, sire, longuement ai seigné.
Ostés moi tost mon vert heaume gemé ;
Par pou que n'ai le cuer el cors crevé.
Se m'as ocis, tot te soit pardoné. »
Renoart l'ot, s'a forment soupiré ;
Isnelemant a Bauduc desarmé.

La bataille est vaincue et li chans afinez.
Renoart sist sor l'erbe enmi les prez ;
Li fiers Bauduc est joste lui alez.
Grant ot le cors et les membres quarrez.
D'un de ses poinz fust bien uns Turs tüez.
A Renoart dist li rois deffaez :
« Tu m'as conquis par tes ruistes bontez. »
Renoart l'ot, envers lui est tornez ;
Il l'embraça et Bauduc s'est pasmez.
Atant ez vos dan Guillelme au cort nes,
O lui ses freres et son fier parenté.
Tot maintenant s'est en haut escrïé :
« Renoart frere, comment vos contenez ? »
Dist Renoart :« Beau sire, avant venez.
Ge l’ai conquis, Dex en soit aorez !
Mes cosins est, quar de m'entain fu nez ;
Si vorra estre en fonz regenerez. »
Et dit Guillelmes :« Jhesus en soit loëz !
Bien avez fet, mout grant preu i avrez. »
De pasmoison est Bauduc relevez.
De son bliaut a un des pans ostez,
Si en benda son chief et ses costez.
Dist Renoart :« Cosins, ore en venez
Ensemble o moi, que garde n'i avrez !»
Et dit Bauduc :« Si com vos commandez. »
Atant s'en tornent, ez les vos arotez ;
Desi a l'ost ne se sont arestez.
Li Franc de France ont vuidiees les nes
Del grant avoir qui i fu amassez.
Bien soit de l'eure qu'il i fu amenez !
Chascuns en iert mananz et assazez.
En Aleschans ont fet tendre lor trez ;
Nuiz ert oscure, li soleus esconsez.
François descendent, chascuns est desarmez ;
Mout fu chascuns traveilliez et penez.
Li quens Guillelmes les a la nuit gardez.
Au matinet, quant fu grant la clartez,
Bauduc se lieve, qui estoit mout navrez.
Renoart prie par mout grant amistez :
« Cosins, dist il, le congié me donez,
Tant que ge soie en mon païs alez.
Se de mes plaies estoie respassez,
Droit a Orenge, le païs segnorez,
Venrai a vos, ja mar le mescrerez,
Et si ferai totes vos volentez. »
Dist Renoart :« Volentiers et de grez ;
Mes gardez bien que vos ne me mentez,
Que, par celui qui en croiz fu penez,
Vos ne seroiz en cel païs trovez
Que ne fussiez de traïson retez. »
Et dit Guillelmes :« Ja mar en parlerez.
Il tendra bien, ce cuit, ses veritez.
— Voire voir, sire, ja n'en serai faussez. »
Il li otroient, einsi fu creantez.
Bien tint convent si com oïr porrez.
Mout fu par lui Renoart sormontez,
Par toute France cremuz et redoutez.
Li amirauz Bauduc s'est aprestez,
En un chalant entra quant fu dignez ;
Et avec lui s'en ala Passegués,
Uns notonniers, qui de mer sot assez.
Lor voile lievent ; ez les vos dessevrez.
A Damedeu ont François commandez
Et Renoart et Guillelme au cort nes.
En Aleschans est mout granz li barnez ;
Et li avoirs fu ensemble amenez,
Isnelement fu chargiez et trossez.
Quant ont mengié, s'est li solaus clinez.
Li quens Guillelmes est la nuit ostelez,
Et Aymeris et li autre barnez ;
Mout volentiers s'est chascuns reposez.

François se couchent quant vint aprés souper ;
Li quens Guillelmes se fist la nuit garder.
Mes Renoart ne pot ainz reposer ;
Ne reposast por les membres coper.
A mïenuit a fait l'ost sus lever,
L'espee trete vet par les rens crïer :
« Levez, levez, pres est de l’ajorner ! »
Quant François oent Renoart si parler,
Mout tost se lievent, n'i osent demorer.
Dist l'un a l'autre :« Dex le puist craventer,
Car ne nos let dormir ne reposer !
Maudiz soit il quant il nos fet errer
Et a tele heure nostre hernois trosser ! »
François se lievent, si font lors cors soner
Et lor chevaus belement conraer.
Tres et aucubes font devant els mener,
Isnelement vont es chevaus monter.
Li quens ala Vivïen regarder
Desor l'estanc, la le porra trover.
Iluec le fist en .II. escuz serrer
Et belement desoz l'arbre enterrer.
Au departir commença a plorer ;
Maint chevalier i veïssiez pasmer.
Et Renoart les vet devant guier,
L'espee el poing, plus est fiers que sangler.
Uns povres hom li commence a crïer :
« Sire, merci, ge vueill a vos parler.
Des Sarrazins me vieng a vos clamer,
Qui en mes feves se sont fet osteler.
Tant les doutai ne lor osai veer ;
Ges cuidai vendre et del pain achater
Por mes enfanz et por moi gouverner ;
Ne lor avoie autre chose a doner.
Or les convient trestoz de faim enfler. »
Dist Renoart :« Mal l'oserent penser.
Tot le damage te ferai restorer,
Chascune cosse un denier achater.
— Sire, dist il, Jhesus vos puist sauver ! »
Atant es vos dan Guillelme le ber.
Renoart va dedevant lui ester,
Par grant orguel le prist a apeler :
« Sire Guillelmes, or poëz escouter
Des Sarrazins qui nos vienent praer
Et a voz homes la vitaille rober. »
Et dit Guillelmes :« Comment puet ce aler ? »
Dist Renoart :« Bien le vos puis conter.
Plus de .XX.M. Sarrazin et Escler
Ont a cest home ses feves fet embler ;
Dedenz s'alerent grant piece a hosteler,
Mes or vos pri que m'i lessiez aler. »
Et dit Guillelmes :« Amis, lessiez ester !
Ge me dot mout de vo cors afoler ;
 .M. chevaliers ferai o vos aler.
— Non ferez, sire, ja n'en estuet douter ;
Ja n'i menrai ne compaignon ne per.
Se ge nes puis par mon cors sol mater,
Mar me dorroiz del pain a mon souper.
— Lai l'i aler, frere, dist Aÿmer,
Ja ne porront paien vers lui durer. »
Et dist Guillelmes :« Bien le doi creanter.
Bien li commant les feves a garder. »
Dist Renoart :« Ce fet a mercïer.
Sire Guillelmes, fai moi escu prester. »
Et dit Guillelmes :« Vos l'avrez bon boucler. »
Ses cors meïsmes li ala aporter,
Et Renoart vet la guige acoler ;
Trusqu'as cortils ne se volt arester.

Quant Renoart ot le congié eü,
O lui en maine le povre home chenu ;
Desi as feves ne sont aresteü.
Renoart monte sor un fossé herbu,
Voit maint paien armé et fervestu.
A sa voiz clere les escria a hu :
« Fill a putain, Sarrazin mercreü,
Mar i avez la faviere abatu !
Ge gart les feves, g'en avrai le treü.
Mar i entrastes, tuit seroiz confondu !
Ou me dorroiz .C. mars d'or fin molu
Ou tuit seroiz par vos gueules pendu. »
Quant paien l'oent, mout en sont irascu.
Bien reconurent Renoart a l'escu ;
Dïent paien :« Mal nos est avenu.
Vez la celui a la fiere vertu !
Li vif deable le nos ont aparu. »
Cascuns guerpist le bon destrier grenu ;
En fuies tornent, n'i ont plus atendu.
Sovent reclaiment Mahomet et Cahu,
Mais ne lor vaut, pris sont et retenu.
Aval les feves sont paien espandu,
Et Renoart leur est sore coru.
Trestuit s'escrïent :« Bauduc, sire, ou es tu ? »
Dist Renoart :« Ne vos vaut un festu.
Ge l'ai conquis, merci Deu, et vaincu.
Mar i avez la faviere abatu !
Au vilain erent vostre cheval rendu
Que por ses feves voi la seoir tot mu. »

En la faviere furent granz les hüees.
Paien s'en fuient, les colors ont müees ;
Et Renoart les suit de randonee,
Si lor escrie a mout grant alenee :
« Fill a putain, mar entrastes es feves !
Ainz ne veïstes feves si achetees
Ne qui si fussent durement comparees. »
Dïent paien :« Nes avons pas emblees.
Sire vassaus, trop menez grant posnees. »
Dist Renoart :« Vos les avez robees,
Quant ne vos erent de riens abandonees,
De cest brant nu en avrez les soldees. »
Lors lor acort tres parmi les arees,
Si lor destranche les piz et les corees.
Toz les a morz ; mout les ont comparees.
Renoart a ses largesces mostrees :
Au vilain a ses feves restorees,
Totes les armes as Sarrazins donees
Et les chevaus par les resnes dorees.
Dit li vilains :« Ci a bones soldees.
Bien soit de l'eure qu'eles furent semees ! »
Ez vos François sans plus de demorees,
Droit vers Orenge ont lor voies tornees.

François chevauchent, mout se vorent haster ;
Sonent lor grailles et lor cors font soner.
Li olz s'aroute et pense de l'errer,
Tresqu'a Orenge ne vorrent arester.
Grant fu la presse a la porte passer.
La veïssiez maint escu desboucler,
Ensaignes rompre et penons descirer.
Ainz que Guillelmes fust el palés montez,
En Glorïete fist l'en l'eve corner.
Li chevalier vont ensemble laver ;
Le jor servirent tel .V. C. bacheler
N'i a celui n'ait chastel a garder.
Li quens Guillelmes fist forment a blasmer,
Quar Renoart a mis en oublïer.
Ne l'en menbra, si vint aprés souper.
Defors Orenge fu Renoart le ber,
De mautalant cuide vis forsener ;
A soi meïsmes se prent a dementer :
« Li quens Guillelmes nel deüst pas penser,
Qui ne me deigne ensemble o lui mener
Ne a sa table n'a son mengier mander ;
Et si ai fet par moi l'estor finer,
Et ses neveuz ai fet desprisonner ;
Toz mes parenz ai fet por lui finer.
Or m'en irai a mon pere acorder,
Si ferai Turs et Sarrazins mander.
Venrai Orenge essillier et gaster,
Et Glorïete par terre cravanter.
A Saint Denis me ferai coroner,
A Looÿs ferai le chief coper
Por sa cuisine que il me fist garder. »
Lors s'en torna, si aqueult a errer ;
Vers Aleschans s'en prist a cheminer.
Tel duel en a qu'il commence a plorer.

Defors Orenge est Renoart tornez.
Mout a grant duel, forment s'est dementez ;
Forment menace dan Guillelme au cort nes.
Vers Aleschans est plorant retornez,
Des chevaliers a encontrez assez,
Qui tuit li dïent :« Renoart, dont venez ?
Correcîez estes, ne sai que vos avez. »
« Seignor, dist il, mout doi estre desvez.
Li quens Guillelmes m'a mout en grant viltez ;
Comme ribaut m'a lessié es fossez,
Ne fui par lui huichiez ne apelez ;
Et s'est mes peres li forz rois Desramez,
Qui soz lui a .XXX. rois coronez ;
De haut parage sui toz estrez et nez.
Or me tient vil Guillelmes au cort nes,
Cui j'ai aidié, or en ai les mausgrez.
Se ge ne fusse, tot fust desheritez ;
Ja de ses homes n'en fust uns eschapez.
Mes par Mahom, mar i fui oublïez !
Se ne m'en venge, dont aie ge dahez !
Or m'en irai en la terre ou fui nez,
Et manderai et rois et amirez,
Tant qu'en avrai .C.M. conreez ;
Et passerons a barges et a nes,
Ses amenrai trestoz en cest regnez.
Se mon tinel est brisiez et quassez,
G'en ferai un qui mielz vaudra assez.
Prise ert Orenge et li païs gastez,
Et Glorïete li paleis tormentez,
Et il meïsmes loiez et traïnez,
Dedenz Egypte comme chetis menez ;
Estroitement sera enchaienez,
Ja n'iert par moi garantiz ne tensez
Et Aymeris ert as forches levez,
Et tuit si fill avront les chiés copez.
D'Ays la Chapele serai rois coronez,
Et Looÿs ert au vent encroëz,
Por sa cuisine ou j'ai tant conversé.
Et d'Aaliz ferai mes volentez,
Sa gentill fille, qui tant a de beautez ;
Ele iert ma fame et ge ses espousez.
Ne se doit plaindre s'a li sui marïez :
De toute Espaigne sera son cors doëz ;
Puille et Venisse et Calabre delez
Li dorrai ainz que li ans soit passez.
Quant a Orenge, seignor baron, venrez,
Dame Guiborc de par moi salüez
Et le marchis Guillelme deffiez ;
Et bien li dites, ja mar li celerez,
Que ge ne sui ses druz ne ses privez. »
Li chevalier responent :« Tort avez.
Ne devez mie si tost estre aïrez.
Renoart frere, quar vos en revenez !
Soiez hetiez, ne vos desconfortez !
Encui seroiz de Guillelme acordez,
Et a mengier a grant plenté avrez,
Et si seroiz richement abevrez
De nobles vins, de piment, de clarez.
C'est grant folie quant ensi en alez ;
Si m'aïst Dex, vos en repentirez. »
Dist Renoart :« Onques mes n'en parlez,
Ou par Mahom mout tost le comparrez ;
Ge ne sui mie encore a vos tornez.
Par cel apostre qu'en quiert en Noiron Prez,
Se n'ert por ce que colpes n'i avez
Et por itant que vos ce li direz,
Ge vos metroie ceste espee es costez.
Or tost en fuie ! Gardés n'i demorez ! »
Quant cil l'entendent, les chevaus ont tornez ;
Li plus hardiz vosist estre a l'ostel ;
En fuie tornent, les frains abandonez.
Dist l'un a l'autre :« Renoart est desvez.
C'est granz damages que il est assotez,
Onques tiex hom ne fu de mere nez.
Ja nos avra a son brant decolez ;
A .C. deables soit ses cors commandez ! »
Lors esperonent les destriers abrivez,
Trusqu'a Orenge ne se sont arestez.
Tant ont entr'eus les destriers galopez
Qu'il descendirent dedesus les degrez.
L'un aprés l'autre sont el palés montez.
La ont trové dant Guillelme le ber ;
Conté li ont, onc n'i ot mot celé,
Com Renoart les avoit effraez
Et menaciez et si espoantez
Que par un pou ne les a desmenbrez
Et que il est arriere retornez,
Por ce qu'il fu au mengier oublïez.
« Moutvos menace, sachiez de veritez,
Par nos vos mande que de lui vos gardez ;
Dame Guibor a mout saluz mandez.
Or s'en ira, ce dit, la ou fu nez,
En cele terre ou est ses parentez,
Tant qu'il avra .C.M. paiens armez.
Quant les avra avec lui ajostez,
Puis passera a barges et a nez,
Prendra Orenge ; li païs ert gastez. »
Guillelmes l’ot, toz en fu trespensez ;
Et dit li quens :« N'en doit estre blamez.
Or est il sages et je sui assotez. »
 .XX. chevaliers a Guillelmes apelez
Et leur a dit :« Seignor, tost en alez ;
Por Deu vos pri que le me ramenez,
Que il ne soit laidement ramponez. »
Et cil li dïent :« Si com vos commandez.
Greignor servise vos ferïons assez. »

Li quens Guillelmes fist forment a prisier ;
Por Renoart n'ot en lui qu'aïrier.
 .XX. chevaliers a fet apareillier,
Par els li mande ne li doit anuier
S'il ne l'avoit semons a son mengier.
Droit l'en fera, s'il le daigne baillier,
Voiant François et devant sa moillier.
Et mout li poise quant le laissa arrier,
Il nel vosist por .M. livres d'or mier.
A ces paroles montent li chevalier.
Il l'ont ataint a un tertre puier ;
Dedenz le fuerre a mis le brant d'acier.
Et cil li pristrent hautement a huichier.
De loing s'arestent, ne l'osent aprochier.
« Renoart sire, nos vos venons noncier
De par Guillelme, le marchis au vis fier,
De tot ice que savras chalengier
Te fera droit en son palés plenier. »
Dist Renoart :« Lessiez vostre plaidier !
Par Mahomet, mon seigneur droiturier,
Ja amendise ne li avra mestier.
Ge n'ai que fere ne d'argent ne d'or mier,
Se n'en fesoie mon tinel afaitier.
Fill a putain, orgueillox pautonier,
Ne vos pris toz le raim d'un olivier ;
Ja n'amerai felon ne losengier.
Bien set Guillelmes l'amande reprochier.
Trop a a fere s'il me velt justisier ;
Ge ne sui mes de riens en son dangier.
Ja por mesaige ne tornerai arrier,
Si avrai fet Orenge trebuchier,
Et Glorïete, le palés droiturier,
Tot le païs gaster et essillier
Et au marchis la teste reoingnier. »
Quant cil oïrent Renoart deresnier
Et le marchis Guillelme menacier,
Dist l'un a l'autre :« Pou nos poons prisier
Se n'en menons nous tuit ce pautonnier. »
Vers lui s'eslessent, qu'il le cuident lïer,
Entr'eus le pristrent forment a aprochier,
Ausi peüssent a une tor luitier.
Quant Renoart s'oï si ledengier,
De mautalant cuide vis enragier ;
Ne li menbra de l'espee d'acier.
Dejoste lui a veü un sentier,
Vit une borde qu'en avoit fet drecier ;
Un saint hermite s'i voloit herbergier.
Le feste en cort Renoart errachier ;
Mout i eüssent a fere dui somier,
Et cil l'arrache com un raim d'olivier.
Qui li veïst ces chevaliers chacier
Par la champaigne contreval un rochier !
Les .V. en fet a terre trebuchier,
Si durement l'un sur l'autre plessier
Que par les bouches lor fist le sans raier.
Dist Renoart :« Lessiez le menacier !
Fill a putain, mauvés gloton lanier,
Cuidiez me vos avoir trové berchier,
Ne vos osasse por Guillelme touchier ?
Ge ne sui mie lievres a menacier ;
Dont n'ocis ge le fort roi Haucebier ? »
O la grant perche se prist a apoier ;
Aprés les .XV. se prist a eslessier
Et cil s'en fuient, ne l'osent aprochier.
La perche doutent qu'il virent paumoier ;
En fuie tornent contreval un terrier ;
Li plus hardiz volsist estre a Angier,
Et Renoart lor commence a huchier ;
« Envoiez moi Guillelme tornoier ! »
Et cil s'en fuient qui erent mesagier ;
Jusqu'a Orenge ne finent de brochier.

Li chevalier descendent es degrez,
En Glorïete sont ensemble montez,
De poor ot chascuns le sanc müé,
Por Renoart sont si espoanté
D'une liuee n'i ot un mot soné.
Li quens Guillelmes lor a donc demandé :
« Baron, dist il, comment avez erré ?
Avez me vos Renoart amené ?
— Nenil voir, sire, ainz l'avons comparé.
A .C. deables soit son cors commandé !
Petit s'en faut ne nos a afronté.
Quant nos eümes no mesage conté,
Ne vos prisa un denier monneé,
Mes vos menace et tient en grant vilté.
Quant nos l'oïmes, si en fumes iré.
Vers lui poinsimes, mout fumes abosmé.
Bien l'eüsson a force ramené,
Quant d'une borde fist le feste lever,
Si l'esracha comme un rainsel pelé.
Les .V. de nos a toz acraventé.
Tant par est fier qu'il ne doute home né,
Petit s'en faut ne nos a afolé ;
Tornoiement vos a par nos mandé. »
Guillelmes l'ot, s'en a un ris gité.
Isnelement a son cheval rové,
L'en li amaine quant il l'ot commandé.
 .C. chevaliers en a o lui mené,
Et Aymeri et tuit si fill monté.
Guiborc i vet, qui mout l'a desirré,
Sor un mulet richement conraé,
De sele a or richement acesmé ;
Seul le lorain valoit une cité.

Li quens Guillelmes fist forment a prisier ;
Por Renoart est alez ramener ;
 .C. chevaliers a fait o lui aler ;
Dame Guiborc a fet o lui mener,
Sus un mulet a fet son cors porter.
Et lores vit Renoart devaler
En un vaucel ou il le vit passer.
Li quens Guillelmes le prist a apeler
Et doucement le prist a aresnier :
« Renoart sire, lessiez m'a vos parler !
Se de noient vous ai fait aïrer,
A vo plesir le ferai amender
Si hautement com savroiz deviser. »
Dist Renoart :« Sire, lessiez m'ester !
Ge ne dorroie un chien de vo parler.
Ne revenrai, si avrai passé mer,
Et puis ferai mon lignagë armer
Et Sarrazins venir et ajoster.
Bien i avra plus de .C.M. Escler,
Et les jaians que je ferai mander.
Lors me ferai deça outre passer,
Tote vorrai Orenge craventer,
Et Glorïete peçoier et verser.
A Monloon me ferai coroner,
A Looïs ferai le chief coper
Por sa cuisine que il me fist garder
Et por les hastes que il me fist torner,
Et puis prendrai Aaliz au vis cler,
Sa bele fille, a moillier et a per ;
Plus hautement ne me puis marïer.
Puis te ferai en Egypte mener ;
Tot ton lignage vorrai desheriter.
Soz ciel n'a home qui vos peüst garder
Fors Damedeu qui tot a a sauver.
Fuiez de ci, n'ai soing de vo parler ! »
Onc puis li quens ne l'osa apeler ;
Dame Guiborc pria avant aler,
Et la contesse s'est alee acliner
Devant son frere por la merci crïer.
« Renoart frere, un don vos vueil rover,
Que cest meffet me lessiez amender
En guerredon que je vos fis armer.
Et se nel fes, por voir le puis conter,
Jamés de ci ne me verras lever. »
Renoart l'ot, si commence a plorer.
« Dame, dist il, ge vos doi mout amer ;
Vostre plaisir doi ge bien creanter,
Por vostre amor le vueil quite clamer. »
Li quens Guillelmes l'en ala mercïer
Et le barnage qui tant fet a loër.
« Baron, dist il, or me lessiez ester ! »
Et lors s'en tornent sans plus de demorer.
Por Renoart fist l’en les sainz soner.
Quens Aymeris l'est alez acoler,
Et tuit si fill, qui sont gentil et ber,
Li quens Bertrans, qu'il fist desprisonner ;
Mout grant honor li vorrent tuit porter.

Dedenz Orenge ot merveilleus barnage.
Joste Guillelme qui fu de grant lignage
Sist Renoart a l'aduré corage
Et devant lui, Guiborc au cler visage.
Voiant François le besa en la face.
Dist Renoart qui mout ot le cuer sage :
« Par cel segnor qui fist oisel volage,
Se en Orenge vient paiens de Cartage,
Tel fust ferai ou il avront domage.
Tant ai ocis de cels de mon lignage
Sanglante en est et la terre et l'erbage. »

Quant par les tables ont mengié a loisir,
Guiborc ala lez Renoart seïr.
« Amis, dist ele, bien le vorroie oïr,
Qui est vos peres, j'en sui en grant desir. »
Dist Renoart« Bien le vos doi gehir,
Ja por Guillelme ne vos en quier mentir.
Filz sui un roi de merveilleus aïr :
C'est Desramez, qui tient Cordres et Tyr,
Mes ge li voill hier la teste tolir ;
En un chalant le vi en mer ferir. »
Guibor l'oï, si commence a fremir.
Son frere voit, si gita un soupir ;
L'eve del cuer li fist as eulz venir.

Dame Guiborc a son frere esgardé,
El le vit grant, corsu et eslevé ;
Et si n'ot pas .XXV. anz passé.
Et la contesse li a bien demandé :
« Renoart sire, ne me soit pas celé,
Dont estes vos et de quel parenté ?
— Dame, dist il, ge sui filz Desramé,
Qui tient Sebile et le Val Teriebré ;
 .IIII. XX. roi sont soz lui coroné.
Une suer ai, ne sai en quel regné.
Orable a non, si est de grant beauté.
Tiebaut d'Arrabe, que l’en a tant loé,
L'ot a moillier, ce sai de verité.
Cest païs tint, ce sachiez de verté,
Et Glorïete fu son palés listé.
Li cuers me dit, sovent i ai pensé,
Que c'estes vos, mais n'en ai mot soné,
Por ce qu'estoie si forment assoté. »
Guiborc l'oï, durement a ploré ;
Renoart a de ses bras acolé.
« Besiez moi, frere, mout vos ai desirré ;
Je sui ta suer, ne quier qu'il soit celé. »
Guillelmes l'ot, grant joie en a mené ;
Ne fust si liez por l'or d'une cité.

Dame Guibor fist forment a loër ;
Devant Guillelme fist Renoart mander,
Et les barons i a fait assembler.
« Frere, dist ele, ne me devez celer
Se Looÿs t'a fait regenerer. -
— Nenil voir, dame, ainz le me fist vaer. »
Guiborc l'oï, si commence a plorer ;
Li quens Guillelmes la prist a conforter.
Isnelement fist uns fonz aprester
En une cuve qui fu de marbre cler,
Qui vint d'Arabe en Orenge par mer.
Es fonz le metent ; quant l'ont fait enz entrer,
Sel baptisa l'evesques Aÿmer.
Bertran l'en lieve et Guillelmes le ber ;
Des fonz le traient, sel font enveloper ;
Et puis l'ont fet richement conraer,
Et li ont fet un mantel aporter,
La pel fu grise dont l’en l'ot fet forer ;
Seul les tasseaus, sanz mençonge conter,
Ne peüst pas un riche home achater.
Ses chauces furent d'un paile d'outremer,
Et a or furent entaillié li soller.
En Renoart ot mout beau bacheler ;
Grant ot le cors et regart de sengler.
N'i a baron, s'il velt vers lui aler,
Que son chief puist a s'espale adeser ;
Envers lui puet un enfant resembler.

Bauptiziez fu et levez Renoart ;
Si le leva Guillelmes et Bernart
Et Aymeris et Bertrans et Guichart,
De Commarchis Bueves au cors gaillart,
Hernauz li rous et Guiberz d'Andernas.
Li quens Guillelmes li dona .V. C. mars,
Puis ot sa niece Aaliz as lons braz ;
Par lui morut maint paien Açoupart.
Li quens Guillelmes li dona Porpaillart.

Renoart fu baptisiez et levez.
Richement fu vestuz et conreez.
Or se leva Guillelraes li senez.
« Ber Renoart, fet il, avant venez !
Mon seneschal, se il vos plest, serez.
A cels de France que j'ai ci amenez
Riches soldees vueil que vos lor donez. »
Dist Renoart :« Si com vos commandez. »
Il prist la clef, au tresor est alez ;
Renoart est sor le tresor montez,
Dont il i ot chargié .XIIII. nes.
A toz en done tot a lor volentez ;
Toz li plus povres en fu riches clamez.
Dit l'un a l'autre :« Bien le devons amer.
Bien soit de l'eure qu'il vint en cest regné ! »
Et dist Guillelmes :« Renoart, or oëz !
Des ore mes vos convient adouber,
Ainz que s'en aille noz riches parentez,
Que voz barnages soit Looÿs contez. »
Dist Renoart :« Sire, or vos hastez ! »
A ces paroles ont .II. grailles sonez.
François avalent le palais senorés ;
Devant la sale ez les vos arestez ;
Et Renoart avale les degrez,
Il et Guibor, de qui il fu amez,
Et Aymeris et li granz parentez.
Soz le palés ot .II. arbres plantez ;
La fu uns pailes errament aportez.
Iluec s'asist Renoart l'alosez ;
Guillelmes l'arme et Bueves li senez
Et Aymeris et Guiberz li menbrez ;
Li quens Bertran n'i est mie arestez.
Chauces de fer blanches com flor d'estez
Li ont chauciees, ne s'i sont arestez ;
Bertran li a les esperons fermez.
Et vest l’auberc qui est d'argent bendez ;
Li uns aneaus est sor l'autre rivez ;
A double maille est laciez et fermez.
N'ot si grant home desi en Balesguez
Ne traïnast .II. espans mesurez ;
A Renoart fu toz amesurez.
El chief li lacent un vert heaume gemé,
Une escharboucle fu el plus haut fermé,
De riches pierres est li cercles orlé ;
Bons est li heaumes et si fu bien ovrez,
Ne crient cop d'arme un denier monnoié ;
A .XXX. laz li fu el chief fermé.
Li quens Guillelmes li ceint l'espee au lé ;
Grant est et lee, de bon acier tempré,
Onques meillor n'ot rois ne amiré.
El col le fiert, si qu'il est encliné.
« Tien, Renoart, Dex te croisse bonté
Et vasselage et proesce et barné !»
Dist Renoart :« Si soit com dit avez ! »
Atant li fu un destrier amenez ;
Sele ot d'yvoire, dont il fu enselez ;
A or en fu li frains et li poitrez ;
Mout par fu bien li destriers atornez.
Par son estrier est Renoart montez,
L’autre li tint Bertrans li alosez.
A son col pent un escu d'or bouclé,
 .IIII. lïons i avoit tresgité.
L'en li aporte un espié noielé ;
L'ante est de fresne, li fers tranchant quarré,
A .V. clos d'or le confenon fermé.
Li quens Guillelmes ne s'est mie oublïé ;
Une quintaine fist drecier enz el prez.
Li quens Guillelmes s'est en haut escrïez :
« Ber Renoart, dist il, or esprovez !
Par moie amor vos pri que vos jostez
En la quintaine, et un seul cop ferez,
Savoir comment vos vos i contendrez. »
Dit Renoart :« Ce seroit grant viltez.
Sire Guillelmes, s'un de mes cops perdez,
Par saint Denis, grant damage i avrez.
Mes atendons Sarrazins et Esclerz ;
La jousterai si que vos le verrez. »
François l'oïrent, si en ont ris assez.

« Renouart sire, dit Guillelme au vis fier,
Por vos ai fait la quintaine drecier.
Or si vos pri par amor et requier
Que i ferez, si vos avrai plus chier. »
Dist Renoart :« Ce m'estuet otroier.
Ne cuidai hui ci mon cop emploier,
Or josterai, cui qu'en doie anuier. »
Et Franc s'arengent, si se traient arrier.
Et Renoart a hurté le destrier ;
L'escu enbrace a loi de chevalier,
En la quintaine fîert grant cop et plenier,
Que en un mont a fet tot trebuchier.
Au tor françois est revenuz arrier,
Cortoisement a tret le brant d'acier.
François escrïent :« Ci a bon chevalier !
Onc tiex ne furent Rollant ne Olivier.
Cist porra bien Espaigne chalengier. »
Dame Guibor l'est alee besier
Trestot armé, a celer nel vos quier.
Grant fu la joie sus el palés plenier.
Ez vos Bauduc sor le corant destrier,
Et avec lui de paiens .C. millier.
Grant joie i ot as cosins acointier,
Mout se merveillent et Flamens et Puier.
Et Renoart descent soz l'olivier ;
Au desarmer ot maint riche princier.
Li fiers Bauduc le prent a aresnier :
« Renoart sire, je me vueil baptisier. »
Dist Renoart :« Ce fet a otroier. »
Les fonz a fet tantost apareillier ;
Et les seigna li evesques Fouchier.
Bauduc a fet et sa gent baptisier.
Ici lerons de Bauduc le guerrier,
Si parlerons de Renoart le fier.

Dedenz Orenge firent joie mout grant
Por Renoart li petit et li grant,
Et por Guillelme le bon conte vaillant,
Et por Bauduc le hardi combatant.
Li quens Guillelmes se dreça en estant ;
Hernaut apele et Bernart de Brubant,
A els parole, si lor dist en oiant :
« Baron, dist il, or oëz mon senblant !
Ge vos vueil dire un pou de mon talent.
Vos en iroiz en France la vaillant
Tot droit au roi ; diroiz que je li mant
Que il m'envoit sa fille maintenant,
Si la dorrai Renoart le vaillant.
Dame sera d'une terre mout grant,
De tote Espaigne corone d'or portant. »
Et cil responent :« Tot a vostre talant. »
Einsi le lessent jusqu'a l'aube aparant.

Li conte vont dormir et reposer
Trusqu'au matin que li jorz parut cler.
Isnelement font lor genz atorner,
Que mout redoutent Sarrazin et Escler.
N'est pas merveille, que mout font a douter !
De Vivïen leur doit bien remembrer,
Qui fu ocis en Aleschans sor mer,
Mes, Deu merci, bien se vendi le ber.
Vont s'en li conte, si pensent de l’errer.
Li quens Guillelmes les pria de haster ;
Ne vos sai mie ne dire ne conter
Quantes jornees il mistrent a errer
Ainz qu'il peüssent roi Looÿs trover.
A Paris iert venuz por sejorner.
Li messagier ne vorrent arester
Trusqu'a Paris, le palés principer.
Rois Looÿs s'iert alez deporter ;
Hors as fenestres a pris a regarder
Et vit les contes, ses corut acoler.
De lor noveles lor prist a demander,
Comment l'ont fet en Aleschans sor mer.
« Sire, font il, sel volez escouter,
Nos le dirons volentiers et de grez. »

Li conte sont au perron descendu,
Voient le roi, si li rendent salu
De par Guillelme, le chevalier menbru,
Et Aymeri lor pere au poil chanu.
Conté li ont et bien reconeü
Comme il se sont en Aleschans tenu
De Desramé le cuvert mescreü.
« Par Renoart, sire, furent vaincu.
Bien l'eüst mort, quant destornez li fu.
La merci Deu, bien nos est avenu,
Que par lor Deu ne furent secoru.
Desconfit sont li cuvert mescreü. »
Et dist li rois :« Bien soiez vos venu !
Merci crïez au verai roi Jhesu. »

« Beau sire rois, dïent li mesagier,
Saluz vos mande Guillelmes au vis fier,
La Fiere Brace qui tant fet a proisier,
Et Aymeris, que avez forment chier,
Cil de Nerbone, qui fet a resoignier,
Onques ne volt a son seignor boisier,
Que vostre fille, la bele au cors legier,
Li envoiez belement sanz targier,
Qu'il l'a donnee au meillor chevalier
Qui portast armes ne montast sor destrier ;
C'est Renoart qui le visage a fier. »
Li rois respont« Ce fet a otroier. »
Mout richement la fet apareillier
De riches dras, tant com l'en est mestier.
Quant mengié orent, si s'alerent couchier.
La nuit dormirent li conte droiturier
Trusqu'au matin, qu'il prist a esclairier,
Que li soleus commença a raier.
Lors se leverent, qu'il ne vorent targier.
Li conte montent et pensent d'esploitier.

A Paris fu li rois et son barné,
Et la roïne au gent cors henoré,
Fille Aymeri au corage aduré.
Li messagier sont prest et atorné
Devant la sale au perron del degré.
Li rois apele :« Aaliz, ça venez ! »
Si la lor livre de bone volentez,
Et la roïne avec lui, de bon grez ;
Bese Aaliz, si a assez ploré,
Puis ne la vit en trestot son aé.
Li mesagier ont congié demandé ;
Li rois lor done de bone volenté.
Vont s'en li conte, a Deu l'ont commandé,
Droiz vers Orenge tot le chemin ferré.
Tant ont entr'ex esploitié et erré
A granz jornees, ne se sont aresté,
Que a Orenge vinrent en la cité.
Parmi la porte en sont leanz entré,
De maintes genz sont le jor esgardé.
Tant ont alé venu sont au degré,
La descendirent soz l'olivier ramé ;
Et li baron lor sont encontre alé.
Li quens Guillelmes au corage aduré
Descent sa niece del palefroi loé ;
Li quens la bese et el l'a acolé ;
Puis s'en monterent el palés principé.
Devant Guillelme au corage aduré
Est Aaliz au gent cors henoré.
Les dames ont grant joie demené,
Et Renoart au corage aduré
Li fist grant joie, que mout a desirré
Qu'il peüst fere de li sa volenté.
Tote la nuit ont joie demené
Et vont couchier, quant il orent soupé,
Trusqu'au matin que il fu ajorné.
Li baron lievent, ne sont mie oublïé ;
Renoart ont richement acesmé,
De riche robe vestu et conreé.
Droit au mostier ont Renoart mené
Et Aaliz au gent cors henoré ;
Et illuec sont ambedui espousé.
Li jugleor de par tot le regné
I sont venu ; dit lor fu et conté
Que li quens a Renoart marïé.
Mout i avra despendu et doné.
Grant joie i ot quant furent aüné ;
Le jor i ot maint estrument soné,
Et quant il ont joé et violé,
Grant joie i ot el palés principé.
Tant orent mes n'en sai dire verté.
Quant ont mengié et beü a planté,
Li jugleor sont paié a lor gré.
Li quens Guillelmes lor a assez doné
Or et argent et deniers a planté.
Mout furent lié, si l'en ont mercïé ;
Congié demandent, atant s'en sont alé.

Quant Renoart ot sa fame espousee,
La filie au roi, Aalis la senee,
Li cuens li a Tortolose donee
Et Porpaillart qui siet sor mer salee ;
La a sovent mainte né arivee,
Qui lor amainent parmi cele contree
Les granz richesces dont la terre est pueplee.
Bien ert la terre de cele part gardee.

Or est Guillelmes o Renoart alez
Por les chastiax que il li a livrez ;
C'est Tortelouse et Porpaillart sor mer.
Quant des chastiaus i fu bien assenés,
Li cuens retorne, Renoart est remés.
De bone gent fu Porpaillart pueplez
Et de richesces garniz et assazez,
Et li treüz vaut .M. mars d'or pesez,
 .XX. muis de poivre et ,C. pailes roëz.
Renoart vet el palés qu'est pavez
Et sa moillier de cui il fu amez.
Ele iert pucele, en li ert chasteez,
Ne ainc a femme n'ot il riens habité,
Mes cele nuit fu il despucelez.
Ensemble furent en un lit lez a lez,
Il et sa fame fîrent lor volantez.
Cele nuit fu Maillefer engendrez,
Li plus forz hom qui de mere fust nez ;
Mes a sa mere en fu li cuers crevez,
Trez fu del cors par endeus les costez.
Por ce qu'a fer fu de mere gitez,
Fu en baptesme Maillefer apelez.
Dolanz en fu Guillelmes au cort nes,
Et Renoart en fu si adolez
Ne vesqui mie aprés .VII. anz passez.
Li plusor dïent qu'il en fu assotez,
Mes il ot ainz .M. Sarrazins tüez.
Huimés commence chançon de grant bontez,
Ja en voz vies plus voire n'en orrez,
Com Renoart ocist le grant maufez,
Roi Loquifer, qui tant iert deffaez,
Et comme ocist Ysenbart en ses nes,
Et com ses filz Maillefer fu emblez,
En Ordemie et norriz et menez,
Puis fu il rois et amirax clamez ;
Trusqu'a Monnuble conquist les heritez.
Ici fenist la bataille d'an Aleschans
