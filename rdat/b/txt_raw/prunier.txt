LE DIT DU PRUNIER.

Pour venir a moralité,
Ly pruniers du quel j'ay parlé,
Qui estoit haulx et estendus,
Doit par Proeche estre entendus ;
Car ly fruis est en son venir
Trop durs et amerz a sentir,
Et ly fleur est moult tost gastee
Soit par bruÿne ou par gellee :
Aussi est moult seurs a gouster
Fruis de Proece a bacheler ;
Car moult le trueve amer et dur
Avant qu'i l'ait douch ne meür,
Et le fleur est tost anullee
Ains qu'elle soit prinse et nouee,
- Ce sont leur boin conmenchement
Qui moult treuvent d'enpeschement
Ains qu'a oeuvre puissent venir.
Ly vregierz qu'on doit moult cierir,
Ens ouquel Proeche est trouvee
Et tres seürement plantee,
Est Honnours, qui sy le nourist
Que boins fruis de saison en yst.
Ly haulx murs dont elle est enclose,
Par quoy du conmun est fourclose,
Poeuent estre les grandes mises
Qui en ly aquerre sont mises,
Dont povres homs ne poeut finer
S'autres ne lui ayde a finer.
Ly doy compagnon dessus dit
Sont comparé, selon mon dit,
A deux paires de dames bonnes
Qui des mieudres treuvent les bonnes.
Les unes, que moult doy loer,
Sont vesves et a marier.
Cestes donnent de leurs joyaux
Et de leurs dons riches et beaux
As chevaliers, c'est mes recorps,
Pour aydier a faire le corps ;
Et quant du leur ont le corps fait
Tant qu'il sont dit preu et parfait,
Lors les prendent par mariage
Et conjoignent en ung mainage
Les biens qu'il ont et ont aquis ;
Et se chieux ert vilains homs dis,
Honnourez en est grandement :
Ainsy rechoit chieux et ly rent
Le bien que celle ly presta
Quant de fait d'armes l'avoya.

Dames sont d'une aultre maniere
Que je loe moult et ay chiere,
Qui, pour chou qu'elles ont maris,
N'osent, sy que firent jadis,
Faire a tel gent avanchement,
Qu'on en parle villainement,
Ja soit que grant bien y entendent
Et qu'a fine loyauté tendent.
Ceste a cellui voel comparer
Qui ne vault aydier a monter
Le compagnon dessus le mur,
Car pas n'estoit bien asseür,
Ce qu'il dist sy qu'oÿ avez,
Que de tel fruit avoit assez
Par dedens le sien tenement :
As dames comper proprement
Qui hont maris preux et vaillans
Sy que leur havoir et leur temps,
Coeurs et corps, desir et penser,
Ne vuelent mie abandonner
As estragnes bacheleries
U elles ne sont pas loÿes.
Et pour chou que je ne voy riens
En ces deux dames fors que biens,
Voel mon dit parfaire et fourmer
D'une grant dame en qui trouver
Puis toutes ces condicions
Des dames dont parlé avons,
Tant qu'as deux poins dessus nomez
Que briefment vous ay declarez,
D'a point donner et d'escondire,
Au mieux que je le poray dire.

Cyl contes a ceste fin sert,
Qui grant grace et honneur desert ;
Dist qu'une dame fu jadis
Honneste et en fais et en dictz,
Haulte fenme et bien hiretee,
Avec ce sy bien mariee
Qu'en son pays ne pooit plus
Aprez les roys, princes et dus,
En beauté et en vasselage,
Et bonté, riqueche et linage ;
Car tout n'euist title de compte,
Pluseurs en faisoient tel compte
Que ly plus de prinches disoit
Que de prez leur appartenoit
Et qu'estrés estoit tout du mains
De prinches et de chastelains,
Et la dame tout autretel.
Le chevalier a son hostel
Ne faisoit pas grant residence ;
Car pour sa vaillance et syenche
Estoit de ses amis mandez
Par moult de fois et de tout lez
Pour yaux deffendre et consillier
Et leurs besongnes adrechier ;
Et de son hostel s'atendoit
A la dame qui sage estoit.
La dame heult ung maistre d'ostel,
Ens ou royalme n'avoit tel,
Qu'elle amoit moult et honnouroit,
Car en ses besongnes l'avoit
Trouvé loyal et pourfitable,
Sage, hardy et honnourable,
Car il ne cremoit fust ne fier.
S'avint qu'ens ou coeur de l'yver,
Es longues nuis aprez soupper,
Qu'on a assez tans de bourder,
De juer et de faire huiseuses
Par parolles sy gracieuses,
Ly demanda en son riant
S'il avoit eü nul enffant
Et s'il en avoit a present.
Et il respondy bassement :
«Dame, par ung tour que je say,
Puis bien dire que nul n'en ay,
S'en puis avoir honte et damage.»
Et elle lui dit :«Tel langage
N'entent point, monseigneur Gautier !
Je ne say mais, par saint Legier,
Point de minon s'on ne dist cat.»
Et il dist :«A peu de debat
En feray declaracion,
Mais c'iert a me confusion
Sy que moult envys le diray.»
Et elle respondy :«Je n'ay
Pas sy grant mestier du savoir
Que j'aye desir ne voloir
De l'oÿr, se il vous anoye.»
Et cilz dist :«Se je le celoie,
Dame, sy seroit il sceü.
J'ay ung fil grant et parcreü,
Mais nulz ne le poeut dessevrer,
Pour descompagnier ny hoster,
De le compagnie as garchons,
Et s'est telle m'opinions
Que no plus petite maisnie
Enpire de se compagnie ;
Car ly garchon qui nuement
Voient tout plain de bonne gent
Pour le cause de leur serviche
Sy qu'il demeurent sage et riche
...
Et ly varlet sy hault avienent
Par convoitier bien et honneur
Qu'en le fin deviennent seigneur ;
Et a ce n'entent pas mes fieux,
Mais les plus hors et les plus vieux
Compagnies qu'il poeut trouver...
- C'est bien cause pour vous tourbler,
Mais ja ne m'en ahonteroye,
Dist elle, puis que je verroye
Que je perderoye mon temps.
Cil qui engendrent les enffans
Sont cause de l'engendreüre
De leur estre selonc Nature,
Car tant qu'au corps livrent matere.
Mais nous avons ung second pere
Qui en cest cors, a son tallent,
Assiet tres boin l'entendement
Et donne graces de bien faire :
C'est Dieu, qu'on ne poeut contrefaire !
Et quant plus faire ne poez,
Ja hontoyer ne vous devez
De chou ou Nature a failli,
Ou il plaist Dieu a estre ainsi.
Mais s'on vous pooit reprouver
Que de lui a point doctriner
Fussiez remis et negligens,
Je diroye, selon men sens,
Que vous honteux estre en devriez.
Mais je croy que fait en ayez
A vo pooir vo dilligence
Sy que, de certaine sience,
Pour vostre honnour vous loe et pri
Que vous l'envoyez devers my
Et lui dites que je le mande
Et, au fort, que je lui conmande,
S'il n'obeïst au mandement
...
N'osera, je croy, contredire
Et je lui entent tant a dire,
Se Dieu plaist, que mieux en sera.»
Ly chevaliers l'en merchia,
Sy s'en ala a son hostel.
L'endemain assez d'un et d'el
Trouva assez a besongnier,
Car il avoit moult a songnier.
Ens ou point que il y ala,
Erranment son fil demanda,
Quant a l'ostel ne le vit mie.
On lui dist qu'a le fillerye,
Qu'on appelle escrienne, ou chelier,
S'estoit assis pour desvuidier
Les fusees des filleresses,
Puis que les nonnes et les messes
Furent par les moustierz cantees :
«Et s'orent fectes leurs disnees
No cheval et no ahanier
Ains qu'il se vaulsissent couchier.
Ne say s'il menga en son lit,
Mais je croy que nulz ne le vit
Huy en l'hostel mengier ne boire.
- Je vous en voel, dist il, bien croire !
Alez, sy le m'amenez cha.»
Ungs varlés tantost y ala,
Sy l'amena sy tost qu'i peut.
Et le pere le mieux qu'il seult
Ly monstra admiablement
De sa dame le mandement
Tant que tout le fist esbahy
Et que tous ly sans ly fremy,
Que il en frippa de l'espaulle.
N'on ne poroit mettre en ung raulle
Ses grans nichetez, au voir dire.
Adont dist, pour lui escondire,
Que il n'alast en ce voyage.
Ly peres luy monstra l'oultrage
Que il feroit au demourer,
Et tant l'en ala apresser
Que riens n'y vault ly escondis.
Lors y ala moult a envis.

Quant a la court fu descendus
Et enmy la salle venus,
En tant que le pere parla,
La dame moult le regarda
En pensant que yl pooit estre
Qui corps avoit de sy nice estre ;
Car le teste avoit emplumee
Et cavelure hurepee
Qui en ses yeux ly estequoit
Et moult tres mal ly avenoit ;
Capperon ot sale et pelu,
Desoux le gorge descousu
Et derire, au dur de le teste :
Moult resambloit sauvage beste
Par les queviaux qui en yssoient,
Qui par locques hors ly pendoient ;
Ongles ot lons de telle affaire
Qu'on en puïst lanternes faire,
Mal rez et dedens mau curez,
Les sollers blans et emboés,
Les cauches ordes et crotees,
Mal estendues et ridees,
Descousues desoux l'ourlet
De son sorler et au guieret
Sy que par pieches en yssoient
Les brayes qui y apparoient ;
Le robbe souillee et crotee,
Descousue et deffillendree,
Et nommeement a l'empointe,
Deriere et devant, en le pointe ;
Par ses nices melancolies
Sour ses poins toutes deslachies
Ly gisoient adés ses manses.
Et par sy faites contenances
Elle eult cause de presumer,
De cuidier et de susposer
Qu'il ne fust fieux de chevalier ;
Sy lui dist :«Mesire Gautier,
Or me dites se vous savez
Qui est chieux que vous la veés,
Qui nous fait ung sy long deriere
Et tant a reculé ariere.»
Et il lui dist :«Ma douche dame,
Chou est mes nices fieux, par m'ame !
Aucun fuient par honnesté,
Mais il le fait par niceté,
Car il ne scet sa contenanche.
- Ayez en Dieu vostre esperanche,
Dist elle, et il vous aydera.»
Par devers le jone honme a la
Et ly peres s'ala partir :
La dame en laissa convenir
Qui estoit honnourable et sage ;
Se lui dist par moult bel langage :
«Jehan, vous soiez bien venus !
Conment vous estes vous tenus,
Beau sire, tant de cy venir ?
Par saint Esteve le martir,
De riens ne vous fussiez perdus
Se plenté y fussiez venus ;
Car qui voeut a bien faire entendre,
On poeut ceens assez apprendre
Et sy a en ceste maison
Des jones fenmes grant foyson
Qui poroient a bonnes gens
Faire tout plains d'esbatemens
En bien ; et sy vous en feroient
Plus qu'atruy, puis qu'elles veroient,
Beau sire, que bien me plairoit.»
Chieux ly respondi a son droit,
Conme ygnorans, a la maniere
De le simple gent vilotiere,
Quant pensé il ot grant espace :
«Dame, grant merchis ! Sauve grace,
Il fait trop plus bel a no ville !
Ly une queust, ly autre fille,
Et s'y ot on de trop boins mos.
Par Dieu, no ville a bien le los,
Par dessus toutes les villettes,
D'avoir plus belles baisselettes
De tout cest pays, ce dist on.
Encoire eumes nous le mouton
Avant hier, par no tresquerie,
Pour le plus belle compagnie
Qui fust entre .XVI. hameaux.
G'y havroye plus de reviaux
En ung jour que cy en ung mois !
- Voire, dist la dame, en soctois !
Mais ce n'est mie voz estas
Et dou nostre ne poez pas,
Beau sire, bien a point jugier
Se vous ne volez assayer,
Ce poeut on clerement savoir.
- Dame, dist il, vous dictes voir.
Autel vous puis je reprouver.
J'oseroye, pour voir, jurer
Que, s'un seul jour aviez esté
Ou deduit que g'y ay trouvé,
Jamais departir ne vauriés,
Mais volentierz renoncheriez
A terre, a riquesche, a linage,
Pour maintenir le droit usage
Que j'ay jusques ci maintenu.»
Elle vit bien que tout vaincu
Jamais en parlant ne l'aroit
Se par forche ne s'efforchoit,
Et que trop plus aroit a faire
A ung nice coquart atraire
Qu'a ung honme sage et courtois ;
Sy l'ala prendre par les dois
Pour moult douchement manier,
Et puis par les quaveux pignier,
En tirant sa douche barbette
Qui par nature estoit blanchette,
Mais sy crapeuse estoit ou fons
Que le poil en sanbloit mains blons.
En tant qu'elle le pourtastoit,
Elle vit bien qu'il rougissoit
Et moult souvent muoit couleur.
Errant lui dist :«Par men Sauveur,
Se me paine employer cuidoye,
Jehan, pour bien vous loeroye
Que chaiens feïssiez amie.
Sachiez que mains n'en vauriez mie
Se l'une de nous bien amiez.
Regardez nous, sy eslisiez !
Nous sonmes des fenmes plenté,
Cascuns aime a sa volenté,
Tout ne puist il amie avoir.
A premierz ne vous doit caloir
Se vostres coeurs pensse trop hault.
Soiez hardis et ne vous cault
De grant terre ne de linage :
Aussi bien met en son servage
Amours une grande terriere
Qu'il feroit une chamberiere.
Tant qu'a ore, vous partirez
Et a ces pucelles yrez
Prendre ung petit d'esbatement,
Pour la parolle de la gent,
Que il mal parler en poroient
S'ensamble parler nous veoient.
Et aprez disner vous diray
Aucune chose que je say,
Beau sire, que bien vous fera.»
Adont sur le piet ly passa
Sy fort conme elle pot, sans faindre,
Et ung doit lui ala estraindre
Sy fort qu'elle lui fist croquier ;
Puis ala ses fenmes huquier :
«Marie, Margrite et Anez !
Belles dames, trayez vous prez
De nous, ce n'est mie secrez !
Soiez courtoises, sy metez
Cest escuier par delez vous.»
Elles dirent :«Sy ferons nous»
Et le firent courtoisement
Et au diner reveranment
Le prisent a point pour laver
Et puis l'en alerent mener
A table entre les deux premieres.
Moult y fist de niches manieres,
Car a table mist sen coutel
Enruinyé, cras, saule et peu bel,
Dont grans morseaux prinst a tailler
Qu'il engloutoit a peu masquier.
A table seoit sy crochus
Que il en sambloit tous bochus.
Non pourquant qu'il pensast souvent
A la dame qui douchement
Ly ot fait bel atrait, nient mains
Tout adés mengoit a deux mains
De le viande le plus belle
Que il trouvoit en l'escuelle,
Puis apoingnoit pour plus qu'assez
Bouter ou trau desoux le nez,
Dont crassement s'embrovilloit,
Car par ses .V. doys aherdoit
Broués, chivez et galentines.
Tout plain y eult d'autres convines
Que je ne voel pas recorder.
La bonne dame aprez diner
Dedens sa chambre le mena,
Beaux mos lui dist, puis ly donna
Riche chainture et aloyere
Qu'aucun appellent gibessiere,
Et s'y trouva, dont fist grant joye,
De l'or avec aultre monnoye.
La dame bel le doctrina
Et courtoisement le pria
Que bien tost vosist revenir.
Ly peres s'ala departir
Par les signes qu'elle lui fist
Et les mos qu'en secré lui dist,
Qui au fis furent pourfitant.
Moult souvent aloit regardant
Ly escuier ses deux juiaux,
Lesquelz il tenoit pour sy beaux
Que c'estoit deduis du veïr.
Ly peres, sans lui esquernir,
Se contenanche regardoit
Et moult tres bien aperchevoit
Que la dame par son parler
Lui avoit donné a muser.

Quant a son hostel fu venus,
Ensy fist que apercheüx
Ne se fust de lui nullement.
Et ly jones homs seullement
S'ala en sa chambre enfermer,
Entour lui ala regarder
Sen habit qu'il avoit vestu
Croté et plenté descousu.
Lors s'assist, sy le recousy,
Cauches et capperon aussi ;
Ses manches couchy et lacha
Et se grande hure pigna
Tres bien et, aprez le pignier,
Se fist sur le pigne rongnier ;
Ses ongles ala recopper
Et rere, s'en furent plus cler ;
Sollerz prinst estrois et nouveaux,
S'en fu plus faitis et plus beaux,
Et quant en son estant estoit,
Sy fierement se restendoit
Que le corps il avoit plus grant
Plaine pasme que par devant,
Ensy qu'en regardant sambla.
Quant ly peres, qui moult l'ama,
En cel estat le vit par voye,
Merveilles en eult et grant joye,
Dont, pour faindre et couvrir sen ris,
Portoit se main devant sen vis.
Et ly fieux moult le poursievoit
Et moult souvent lui demandoit,
Car du savoir le tenoit court,
Quant il yroit devers le court.
Mais ly preudons de boin affaire
Ly respondoit :«Qu'as tu a faire,
Beaux amis, de men retourner ?
Mes choses me fault ordonner
Ceens, pour employer me voye.
- Sire, pour grant bien le disoye,
Dist cieux, pour Dieu ne vous anuit !
De matin ou encoire anuit
Vous y porez vous bien retraire.
On poeut moult de choses parfaire
Ens es nuis de ceste saison.
Il me samble, et sy le voit on,
Ma dame ayme vostre venue,
Et quant elle est a chou meüe,
Vous n'y devez mettre detry !
- J'ay merveilles, dist il, de ty.
Onques mais ne te vy mesler
De men venir ne men aler ;
Se ne t'en deuist il caloir,
Quant pas ne seras au mouvoir,
Car se j'y voeul aler demain,
Je voray mouvoir sy tres main
Que .III. lieues devant le jour,
Et tu n'as mie grant amour
A lever sy tempre, beaux fieux !»
Et il respondy :«Il vault mieux
Que je vous y serve et compagne
Que vous y menez ung estragne.
Moult bien a point me leveray.
- Or y parra ! Je le verray,
Dist ly peres, je ne t'en doubt.»
Aprez ces mos s'efforche moult
Ly jovenciaux de regarder
S'as quevaux avoit que ferer,
Se riens faloit aux estrivieres,
As chaingles, poitraux et culieres
Et s'il avoit en se malette
A mettre chose ne chosette,
Queverciefs, pingne ne miroir,
Draps conmuns ne surcot, paroir,
Cauches, sollerz trenchiez ; ne plain
Pas n'atendi a l'endemain
Tierche sonnant a lui lever ;
Ne il n'ala mie rever
Aprez soupper, sy qu'il soloit,
Ains se coucha a l'eure droit
Que ses peres fu endormis.
Sy tost qu'en son lit se fu mis,
Se prinst a melancolier,
A retourner et a soingier
Par moult de fois que jours estoit
Et que les coqs chanter ooit
Sy que moult pou y reposa.
Devant le jour se descoucha,
Sans honme ne fenme huquier ;
Ses chevaux ala estrillier,
Mettre les selles et les frains
As archons, ce fu la deu mains !
Par devers son pere en ala,
Le fu en se chambre aluma,
Et puis se l'ala esvillier,
Ou seïr se deult et cauchier
Ly estendre du blancq estrain.
Et ly peres leva se main
Dont plenté de fois se saina,
Et moult souvent s'esmervilla
Quant il le vit en celle voye.
Conment qu'au coeur en euist joye,
Il lui dist assez ruidement
Et en riant couvertement :
«Nous noz couquasmes maintenant !
Qui te fait ore sy en grant
D'ensy lever par sy fait temps ?
Pas sy prez n'est, a mes sanblans,
Du jour qu'il est de mienuit.
- ...
Fait il, ains que vous ayez fait
Et que cheval soient hors trait,
Sera le nuit prez de le fin.
Il n'est exploit que du matin,
Au mains es jours de maintenant
Qui sont court et mal cheminant,
Et les nuis sont longues assez.»
Quant ly chevallierz fu housez,
Son palefroy lui amena,
Plus de .V. lieues chevaucha
Ains qu'on veïst l'aubbe crever.
A le court vint devant disner,
Au point de messe conmenchier.
Son sourcot ala despouillier
Sy tost que messe fu fenye,
Se mist en le paneterye
Pour une nappe demander,
Pour trenchoirs faire et pain parer
Et pour faire clerz ses couteaux.
Ce sambloit ung homs tous nouveaux
A chascun qui le regardoit,
Qui de son bien grant joye avoit,
Et la dame nommeement
Qui li retret soubtivement
Ses yeux, pour lui mieux enbraser.
Plenté de gens ot au disner
Ou moult de bien pooit aprendre.
Il ala la touelle prendre
Sy tost que la dame lava.
La dame moult lui devea
Et lui fist pluseurs fois hoster ;
Pluseurs fois l'oÿ souppirer,
Rougir le vit et tressallir,
Trembler et suer et fremir
Si qu'il n'osoit lever les yeux :
Plus estoit doubtee que Dieux
Ne fust de lui au temps present !
La dame s'assist erranment
Et chascuns selon son estat,
Sans faire detry ne debat.
Et conment qu'a lui moult pensast
Et desous main la regardast,
N'avoit il pas le coeur sy niche
Qu'il ne regardast le serviche
Confaitement on le faisoit
Et par quel guisse on desmenbroit
Chisne, faisant, avve ou oyson,
Grue, butor, pertris, pigon ;
Conment ly escuier courtois
D'un coutel, de deux ou de trois,
Trenchoient gracieusement ;
Lesquelz poissons conmunement
On devoit as dois despechier
A table, ou as couteaux trenchier,
De douche yaue ou de mer sallee ;
Conment on les poeut de gellee
Et hors de galentine hoster,
Sans ses dois honnir n'encubrer ;
Conment le boin morsel queroient
En pluseurs mes dont ilz trenchoient
Sy tenve et sy menuement
Que pau s'y grevoient ly dent
A l'avaler et au masquier,
Et, sans le viande atouchier,
Le metoient, au dire voir,
Par les couteaux sur leur trenchoir.

Et quant la dame ot percheü
Que sy en grans de servir fu,
Sy le conmanda a vestir
Et sy le fist aler seïr
Entre celles que plus ot chieres,
Les deux damoiselles premieres
Qui en quief de table seoient,
Quy bien enfourmees estoient
De le tres boine entencion
Que la dame, ou moult ot raison,
Avoit par devers l'escuier
Pour l'amour de son chevalier.
Sy le rechurent liement
Et il se porta sagement
En tous les cas a ce disner,
Sans cromboiier ne aqueuster,
Car Amours, qui le mesuroit,
Cremir et doubter le faisoit
Que la dame en lui ne veïst
Chose dont elle le haïst.
S'estoit moult de regarder pres, vQuant on servoit de double mes,
Lesquelz on mengoit par devant,
Et aprez ce point ensievant
Quelle sausse y appartenoit
Quant par devant lui en venoit
Deux ou trois de pluseurs couleurs.
La dame, en qui manoit Honneurs,
Se viande lui envoya ;
Sy le departy et donna
Entour lui moult courtoisement.
Aprez laver, ysnellement,
La dame fist donner le vin
Et les espices ; en le fin
S'assirent en le chambre entour.
La dame, qui savoit maint tour
Pour ung jone honme enamourer,
Les fist entour lui assambler
Pour juer a Roi qui ne ment,
Ung jeu qu'on appelle autrement
Par ung second langage enneux.
De ce jeu sage et amoureux
La riche dame fu roÿne,
Sy vault savoir tout leur convine,
Car tous les fist a tour venir
Et leurs secrez d'amours jehir.
Quant a chascun ot demandé
Et dit eurent leur volenté,
Chascuns aussi lui demanda.
Une dame qui estoit la,
Qu'elle tenoit de son mainage,
Ly dist :«Dame, faites me sage
Pourquoy c'est que ly escuier
Ne s'osent pas sy cointoier
De droit que ly chevalier font,
Et le cause pourquoy il sont
Mis ariere et plus bas assis,
Ja soit il que de moult hault pris
Soient aucun en leur estat.»
La dame n'y mist pas debat,
Ains dist :«Je vous responderay
Tout chou que j'en espoire et say.
Il sont bas et ariere mis,
Et trop plus l'estoient jadis,
Pour eux donner plus grant desir
De tost chevalier devenir,
Par quoy peresche et avarices,
Convoitise ne autres vices
Ne leur fache pas ressongnier
Ne de hault estat esloingier,
Mais desirer sans nul contraire
L'onneur qu'as autres voient faire,
Qui n'est, ce est chose senee,
De droit as escuiers donnee ;
Et pour che tieng je l'ome a sage,
Qui terre a et corps et aage,
Qui tempre chevalier devient,
Pour ce qu'a plus grant bien advient
Que ly escuier ne feroit ;
Car s'uns poingnis d'armes estoit
Ou d'escuierz euist ung cent
Et ung chevalier seulement,
Se chilz leur voloit voye eslire
Pour leur anemi desconfire,
Ly chevaliers, chose est prouvee,
Avroit l'onneur de la journee,
Conment qu'il y feïst le mains ;
Et se ly fais estoit villains,
A lui sera la villonnie.»
Ceste matere ert forgie
Et dicte pour lui alequier
As haultes honneurs convoitier.
A ces mos sen compte fina,
Le vin de congiet demanda
Pour faire les gens departir
Qui se ralerent rasseïr
Parmi la salle qui mieux mieux,
Afin de juer d'aucuns jeux,
As dez, as tables et eschez.
Ly escuiers se traioit prez
Pour aprendre le cours de trais
Ou onques mais ne s'estoit trais,
Car bien perchut, s'il n'estoit duis
De savoir de pluseurs deduis,
Des chiens et des oisaux aussi,
Que d'avoir sy haulte merchy
De celle a lequelle il tendoit,
Que jamais venir n'y poroit.
La demoura des jours tout plain,
Ens esquelz ne prinst pas en vain
Les biens qu'il pot vir et oÿr.
Quant ly peres se vault partir,
Sa dame congiet demanda
Et elle au partir lui donna
Ung moult gracieux diamant
Et puis lui dist en souriant :
«Jehan, piecha oÿ dire hay
Que, quant on donne de coeur vray
Ung dyamant sy purement
Que ly donneres n'y entent
Salaire de nul guerredon,
Et chieux aussi qui prent le don
Ne l'a convoitiet tant ne quant
Ne en rien seü par devant,
Qu'a cellui qui le prent et porte
Grant bien et grant eür aporte.
Or doinst Dieux qu'ainsi nous en soit !
Sachiez que mes corps le voroit.
Pensez du bien faire, beau sire.»
Cilz dist :«Dame, Dieu le vous mire !
Pour vostre honneur m'en prouveray.
S'il plaist a Dieu, je ne feray
Chose qui vous doye desplaire,
Car je ne saroie que faire
Au retraire n'au retourner,
Se vous poiez en my trouver
Chose dont je fusse repris.»
De l'ostel se party envis,
Mais departir l'en convenoit
Puis que ly peres s'en partoit.
Par les chemins et par les camps
Estoit si liez, gais et cantans
Et sy s'estendoit en l'estrier
Que le cuir faisoit eslongier ;
Souvent regardoit son anel
Et moult tenoit le don a bel,
De fois a autre le baisoit
Et a son coutel assaioit,
Qui moult estoit de dur affaire,
S'il y poroit le trache faire
Ainsi que ly dyamant font
Par dedens le fier quant vray sont.

Quant a l'ostel furent venu,
Les premierz trois jours qu'il y fu,
Peu dormy et petit menga
Et a son pere demanda
Quant a la court se retrairoit.
Et il lui dist qu'avant n'yroyt
De cel yver ung mois pas la,
Et a son pourfit labour a
Et en sa terre autre matiere.
Ly escuierz a mathe chiere
Lui dist :«Puis que tant demourez,
Bon est que vous vos escusez.
S'il vous plaist, vers ma dame yray
Et moult bien vous escuseray
De maladie ou d'autre ensoine.»
Et il lui dist :«Autre personne
N'y ay jou cure d'envoyer !»
Lors fainst qu'il avoit grant mestier
D'envoyer y moult prestement ;
Sy escrisy honnestement
De son fil tout le convenant
Et dist a .I. garchon esrant
Qu'il lui allast le selle mettre.
Et ly escuier sans demettre
Monta et chevaucha sy fort
Qu'il fist a son cheval grant tort,
Car il ne penssoit nullement
Fors a la dame seulement.
Par devant lui s'agenouilla
Et les lettres lui delivra
En excusant le sien seigneur.
Quant la dame vit la teneur
De la lettre, sy en sourist
Et admiablement lui dist :
«Jehan, bien soyez vous trouvez !
Or me dites se vous amez
En lieu ou vous ne l'osez dire :
Trop plus magres estes, beau sire,
Que n'estiez quant premierz vous vy !
- A ! tres douche dame, merchy !
Puis que vous le me demandez,
Mon corage de tout sarez
Duquel je me tieng a peu sage,
A quel pourfit n'a quel donmage
Que convertir puist ma folie.
Ly grans biens et ly courtoisie
Qui en vous est m'a sy ataint
Que riens en mon coer ne remaint
A quoy je puisse rien clamer,
Ains poez sur tout conmander,
Dont il m'esteut, c'est veritez,
Estre de vous mors ou amez.
Et se bien ne le vous say dire,
Ne voeulliez que ma cause empire :
Pas ne suy bien enlangagiez.»
La dame dist :«Se vous saviez
Autrement que sout Salemons,
Se n'est ce pas m'entencions
Que m'amour vous doye octroyer
Tant que je vous sache escuier,
Car contre mon estat feroye.
Et ne cuidiez pas qu'il m'anoye
Se mettre volez vostre cure
En my sur toute creature :
Ja mal gré ne vous en saray
Ne en men coeur ne vous harray,
Mais m'amisté pas nen arez
Conme escuier, n'y entendez !
Mais bien arez de mes juiaux
Et de mes samblans bons et beaux,
Ce doit bien escuier souffire.»
Ly escuier ne seult que dire,
Sans plus respondre se party.
Elle le vit moult abauby,
Se le fist briefment rappeller
Et lui dist que sans desjuner
Nulz en yver partir ne doit.
A ce respondy qu'il n'avoit
Tallent de mengier ne de boire.
Elle tint le responce a voire,
Dont jamais plus ne l'en parlast,
Ains lui dist qu'i ly saluast
Son boin pere et qu'il lui deïst
Que tost deverz lui revenist ;
Et, pour mieux s'entencion mettre,
Lui delivra deux mos de lettre.
Et il dist que bien le feroit.
Par devant chou moult desiroit
Que cause eüst de demourer,
Or s'en desiroit a raller
Pour voye trouver et querir
De ses chevalliers devenir.
Moult estoit tristres et pensans.
Ses garchons estoit moult en grans
D'enquerre quel chose il avoit,
Quant au venir sy hault cantoit
Et ore estoit tristres et muz ;
Mais il ne redoubtoit nient plus
Que s'il euist onques parlé.
Quant son cheval ot establé,
Le lettre a son pere bailla
Qui a lire riens n'y trouva
Fors le convenant seulement
De sa dame et le parlement
Qu'il avoient ensanble fait.
De se grace et de sen bienfait
L'en merchia ly chevalierz
En son coeur ; et li escuierz
Ly dist :«Sire, je vous diroye
Volentiers, se je ne cuidoye
Que vous ne deüssiez tourbler,
Chou que jou ay en mon penser.
Par Jhesucrist le hault celestre,
Jou ay bien sy grant desir d'estre
Chevalliers, s'estre le pooie
Par vo gré, que riens ne vauroye,
Par m'ame, en ce lieu souhaidier.
Riens nulle plus ne vous requier,
Mais que vous me voelliez monter :
Gaires plus ne vous quier couster.
J'ay espoir que Dieux m'aidera.»
Ly peres moult s'esmervilla
Quant de ce le vit entremettre,
Fors tant qu'il trouva en le lettre
Que la dame fist ses reffus
A title d'escuier sans plus ;
Sy pensa que de ce venoit
Ly nouveaux desirs qu'il avoit,
Pourquoy il respondy :«Beaux fieux,
Estre chevallierz n'est pas gieux
D'enffant ! Gardes que tu emprens !
Tu ez niches et negligens,
Sy vaut mieux en escuerie
Faire niceté ou folie
Qu'en chevalerie, c'est cler,
Car on le poeut trop mieux celer.
Bien say que tu as corps assez,
Mais sens et boine volentez
Fait moult a telle oeuvre assentir,
Sy que mieux te loe a souffrir
Que toy embatre en tel peril.
- Ne vous doubtez, sire, dist il,
Car se Dieu plaist, tant en feray
Que ja nul blasme n'y havray
Ne vous ne tout no autre ami.
- Je le voroye bien ensy,
Dist il, or doinst Dieux qu'ainsi soit !
Certes mes coeurs pas ne voroit
Que nulz seur my puïst cuidier
Que, pour mon avoir espargnier,
Je detriaisse ten pourfit.
Je voeul que tu saches de fit
Que bien et fort te monteray
Jusqu'a tant que de toy orray
Chose qui mestourne a moy.
Mais d'une riens te loe et proy
Que, se tu viens en aucun estre
A le fin de chevalliers estre
Et tes coeurs n'est trestous auteux,
Qu'oire en droit ne soiez honteux ;
Mais raporte hardiement
A l'ostel ton estoirement,
Car nul mal gré ne t'en diray
Ne nul mal gré ne t'en saray.
Mieux vault folie conmenchie
Que celle qui est parsievye !»
Chieux respondy, se Dieu plaisoit,
Que ja de ce mestier n'aroit.
Il monta moult ynellement,
S'en mena tout l'estoirement
Tel qu'il affiert a bacheler.
Par les voyes fist demander
As hiraux et as menestreux,
Et as hostes par les hosteux,
Ou ly tournoy estoit criez.
Les chevaux trouva avoyez,
Et bachelerz et escuierz,
Garchons d'armes et armurierz
Qui estoient moult curieux
D'eux haster pour estre as hosteux
A Sissongne et a Montagu.
A ce tournoy chevalier fu
Sy bien faisant qu'il passa route
Et, par le gré de la gent toute,
Au second, au tierch et au quart :
Il ne s'embatoit nulle part
Qu'il ne fust ungs des mieux faisans !
En fin de saison, au printemps,
Se traist ou on aloit jouster
Et faisoit des festes crier,
Desquelles le plus fourjoustoit
Ou sy vassaument s'y portoit
Qu'il en estoit boine nouvelle.
La saison ly fu bonne et belle
Ou, en l'esté dont je vous dy,
En pluseurs poingnis s'embaty
D'armes, s'en vainqui ung ou deux.
Tel a le renom d'estre preux
Qui n'en fait pas tant en se vie
Que il fist par le Dieu aÿe
Entre le Toussains et le May.
Ne ses coeurs n'estoit en esmay
Pour riens que ly corps empreïst :
A la dame que tel le fist
Avoit tout adés sa pensee.
Sy s'apenssa une journee
Que deverz lui se retrairoit.
Ensy le fist qu'i le penssoit
Et, lors qu'a l'ostel fu venus,
Fu courtoysement receüs
De la dame nonmeement
Quy ly dist amiablement
Que elle avoit, je vous affy,
De lui bonne nouvelle oÿ,
Dont elle estoit joians et lye.
Ly chevalierz n'oublia mie
Chou qu'elle ot dit au departir ;
Se dist :«Dame, pour acomplir
En my vo boine volenté,
Suy chevalierz et ay esté
Afin de vostre amour avoir.
Voelliez a merchy recevoir
Vostre chevallier, chiere dame,
Ou je ne poroye, par m'ame,
En tel point durer longuement.»
La dame dist :«Se Dieux m'ament,
Boin marchiet de dame averiez,
S'en sy pau de saison aviez
L'amour de telle dame aquis.
Alez ung an par le pays
Et puis, s'il vous plaist, retournés !
S'aucune chose requerés,
Je croy que je responderay
Sy que ja blasme n'y aray,
Mais plus n'en feray orendroit.»
Il vit que par forche ne droit
N'en poroit il a chief venir ;
Sy s'en ala bien departir.
Tout cel an les armes hanta
Et de bien en mieux pourfita.
Moult despendoit et moult donnoit
Et trouvoit qui le delivroit
De ses frais sy soutieuement
Que il n'en pooit proprement
Jugier que par adeviner
Qui ensy l'en fist delivrer
Des honneurs, que il ne savoit ;
As menestreux en demandoit
Et as hiraux secretement,
Et le deservoit largement
Selonc l'estat qu'il enquerqua.
Devers la dame retourna
Droit en le fin de ceste annee
Et, conme personne apressee,
Ly fist son pry conme devant.
Et la dame, qui savoit tant
De bien que nulz plus ne savoit,
Ly respondy en tel endroit
Com dessus, par mos dessamblables,
Et dist que moult est pourfitables
A pluseurs amans ly detris :
Le chevalier n'est pas mendis
Qui se sent riche d'esperanche,
Et bien avient que plus s'avanche
En poursievant ce qu'il desire.
Or, quant sa dame ly vint dire
Le secré de s'entencion :
«En Desir n'a point de raison,
Sy fault il qu'il soit gouvernez
Par Sens qui est plus atemprez ;
Pour tant vous lo le consirer
Et se vous voeul pour bien loer
Qu'encoire une annee serverz :
Bien say que pourfit y arez,
Car envis vous desloeroie
Vo pourfit, se je le savoie ;
Orendroit ne vous quier plus dire»,
Cieux dist :«Dame, Dieu le vous mire !
Vous dictes bien, sy m'aÿt Dieux,
Mais je prenderoye bien mieux.»
A son congiet se departy.
Ce second an sy bien servy
Et en sy pau de temps fu fais
Qu'il en ot robes et bienfais
Et en cel an fu retenus
De tant de roys, contes et dus
Qu'on ly fist son estat cangier
Et ung compagnon enquerquier.
Enfin a la dame revint
Et le premiere voye tint
De supplier tant humblement,
Et elle lui dist sagement :
«S'il vous plaist, me responce arez,
Mais ce n'est pas me volentez,
Au mains devant le tierche annee ;
Et a ce sui avolentee
Que plus ne vous alongeray,
Mais finaument responderay
Adont, sans faire nul detry.
Avisez vous sur ce cas cy :
Lequel amez mieux a avoir
Ou responce sans mon voloir,
Ou le jour d'un an par mon gré
Je feray vostre volenté ?
- Dame, dist il, quoy qu'il me griefve,
J'amaisse mieux response briefve
Se courouchier ne vous cuidaisse
Et mon pourfit y esperaisse.
Je m'en vois sans plus arester,
Dame, pour plus tost retourner.
Je voroye que ce fust ja !»
Sen tierch an si bien employa
De cha et par dela la mer
Qu'en tres grant bien en fist parler ;
Et quant il ot parfait son tour,
Vers sa dame fist son retour
En renouvelant sa priere.
La dame, qui avoit maniere
Douche et courtoise et aceptable,
L'assist par dessus lui a table
Et ly monstra plus d'amisté
Qu'onques n'ot fait ou temps passé,
Et quant ce vint aprez disner,
En sa chambre l'ala mener
Ou grant bien recevoir cuida.
Entre ses femmes appella
Cellui que elle avoit plus chiere.
Sur une cote riche et quiere
S'aqueusterent entre eux deux,
Et la pucelle assez loins d'eux
S'ala sagement asseïr,
Car pas ne les voloit oÿr.
La dame dist :«Or m'entendez,
Messire Jehan ! Vous querez
Ce que vous ne vauriez trouver,
L'escondir et le refuser,
Beau sire, de l'amour de moy.
Je m'esmerveille, par me foy,
Qui a ce vous moeut et amaine.
Je ne sui mie souveraine
De moy ne clamer n'y puis rien,
Puis que mes corps et tout my bien
Sont a Dieu et a mon seignour,
Sy que vous n'avez pas m'amour
Quant de m'amour me requerez.
Bien souvenanche avoir devez,
Beaux sire, en quel point je vous pris
Quant premierz en vous le men mis,
Et quel chose conquis avez
Par mon conseil, que tant valez
Que vous avez peu de paraux.
Or seroit blasmes et grant maux
Se tant amandé vous avoye
Et pour vo bien tant empiroye
Que je fusse traïteresse
Vers mon seignour et laronnesse,
Folle prouvee et foymentye.
Vous me requerez de folie,
Laquelle ja jour ne feray :
Dieu ! A seignour et mary ay
Mieudre et plus bel que nul n'en voie.
Ne jamais ne m'acorderoie
Que vous avez pour nient servy
Se chevalierz estes pour my.
Bien et honneur vous en demeure
...
Qui fet son preu et soi avence
...
Il me sanble que gaigne assez,
Sy que plus ne m'en requerez,
Mais gouvernez vous sagement
D'ore en avant a vo talent.
Et tous fis et certains soiez
Que, s'autant qu'ore vaulsissiez
Quant premierz venistes ceens,
Ja n'en eüsse ouvert les dens
A vous faire tel courtoisie.
Mais bien le tieng a emploÿe
Quant j'ay fait d'un niche turbiert
Ung bacheler rade et appert
Et bon chevalier a tout faire.
Je seroie trop debonnaire
Se pour aultrui me honnissoie !»
Quant il le vit en telle voye,
Sy fu trestous desesperez,
Sy honteux et sy abomez
Que riens nulle ne respondy.
Sans parler d'illoec se party,
Fors que tant par devant le gent
Se couvry gracieusement
Et au departir s'enclina.
En l'estable vint, sy monta
Entre lui et son escuier,
Et sy fort prinst a chevauchier,
Sans vers son pere retourner,
Qu'il se trouva prez de la mer
Et une forest moult obscure.
Ly bachelerz, qui n'avoit cure
Fors de lui perdre et estrangier,
S'embla en ung gaste sentier
Que ses escuierz n'en seult mot.
Ly escuierz au mieux qu'il pot
L'ala partout querre et trachier,
Huer, appeller et huchier.
Et, quant vit que point n'en trouva,
Tristres de coeur s'en repaira,
Fors que tant bien il esperoit
Qu'a enssient laissié l'avoit ;
S'en declara s'entencion
A son pere et a se maison.
Et ly bachelerz demoura
Ou bos, se robe desquira,
Sy l'ala en le mer getter
Ou lieu ou poeut mieux effondrer,
Et tout son aroy bon et bel :
Onques n'en retint fors l'anel
Que la dame ly ot donné.
Son cheval trestout dessellé
Encacha sans bride et sans frain
En le forest, ou lieu plus plain.
Onques en deux jours ne menga
Et de courouch sy s'affama
Que sens et raison en perdy ;
Et quant le famine senty,
Nature, qui est moult soutieue
De querre en tous estas ayeue,
Ly fist assaier les prounelles,
Melles, glans, ponmes et cenelles,
Castagnes, nois, poires sauvages
Et semenche de moult d'erbages.
En ce point .VII. ans y vesquy.
En ung viez arbre crueux, poury,
Pour le pleuve, fuioit le cours.
Partout estoit velus q'uns hours
Sy que ses grans peulz li couvroit
Son diamant que moult amoit,
Qui puis ly fist bien et honnour.
La dame perdy son seignour
Qui moult fu plains et doulousez.
Droit en l'an qu'il fu trespassez,
Emprist ung grant pelerinage,
Fort et peineu et loncq voiage,
Pour son boin seigneur et mary.
Mais au retourner se mary
Et fourvoya ens ou lieu droit
Ou ly bachelerz habitoit.
Prez de l'abre crousé passerent,
Sy oïrent et escouterent
Que de moult clere vois cantoit
Ung lay que jadis fait avoit
Ou temps de sa chevalerie
Et pour sa dame, non amie,
Qui l'avoit ja mis en oubly.
«Oyez, dist elle, j'ay oÿ
Ung quant que j'ay jadis seü.
Or alez savoir qui ce fu
Qui ore endroit ensy canta,
Et demandez s'il vous sara
Le plus droit chemin ensengnier.»
Adont sallirent escuier
Et chevallier ynellement
Afin d'acomplir son talent.
Tant le quisent qu'il le trouverent ;
De lui prendre moult se prouverent,
Mais n'en porent a chief venir,
Car a deux mains ala saisir
Une branche que il rompy,
Et d'un gros arbre se couvry,
Quant mis se fu en son estant ;
Dont il orent merveille grant,
Car pour ours devant le tenoient,
Mais depuis ce fait varioyent :
Quant le virent en son estage,
Honme l'appellerent sauvage
Et n'en savoient que jugier.
Et quant tant les vit detrier
La dame et elle oÿ le son
De la forest et leur tenchon,
Se fist sen car vers eux tourner.
Sy tost qu'i le peult adviser,
Bien le congnut et advisa
Et contre lui s'agenoulla,
Mais la dame nel congnu mie.
La dame dist :«Puis qu'il me prie
Mercy, il doit merchy avoir.
Destournez vous, car j'ay espoir
Que, se seulle avec lui estoie,
Telle chose de lui trairoie
Que ne feroye a compagnie.»
Adont s'est sa gent departie,
Et la dame le conjura
De tout le pooir que Dieux a
Que il ly die s'il est homs
Ou s'autre est se condicions,
Et il respondi humblement :
«Homs sui je, dame, vraiement.»
Le poil de ses dois descombra
Et le diamant ly monstra ;
Se dist :«Je suy voz chevallierz
Et vostre meschant sodoiez,
Que affin d'estre amez amoye ;
Mais de vos joyaux me paroye !
Helas ! Je n'avoye tallent
De donner mon coeur pour argent.
Dame, en ordure me presistes
Et en vilté me remesistes,
Vous m'avez fait et puis deffait :
Pas ne vauroye par souhait
Que il fust de my autrement.
Autrement ? Non, se Dieu m'ament !
- Dont estes vous desesperez ?
- Ce suy mon, veoir le poez,
Dame ! Se desperez n'estoye,
Ainsi pas ne me maintenroye.
Je loch que vous de cy partez
Et que vo droit chemin tenez :
Ce n'est pas a vous chose honneste
D'arester tant a une beste,
Vostre gent vous em blasmeroient
Et de mi se percheveroient.»
La dame eult tristresse et grant joye
Et de pité a peu larmoye,
Joye de ce qu'elle ot trouvé,
Tristesse de la grant vilté
En quoy elle le perchevoit :
De sa main contre lui couvroit
Se honteuse et povre nature.
Elle lui dist :«Par celle ordure
Poez perdre le corps et l'ame.
- Ce sa ge bien, dist il, ma dame !
Mais riens n'y vault ly preeschierz,
Souffrez vous, il en est mestierz !
Puis que je vous perch, tout voeul perdre.
- Boine est l'ordure qu'on poeut perdre !
Dist elle, je vous ayderoye
Moult volentiez se je pooie
Sauve m'anour, autrement non.
- Onques n'euch autre entencion,
Dist il. - Sy eustes ! - Non avoye !
- Sy aviez ! Bien le monsteroye
Se je le vous osoie dire ;
Mais nulz ne doit l'afflit afflire,
Vous estes assez apressez,
De plus de grief mestier n'avez :
Se ne vous en diray qu'ung peu.
Conment seroit honneur ne preu
Telle dame que jou estoie
A amer tel que vous savoye ?
Mes sires estoit ly plus grans,
Ly plus beaux et ly plus poissans
Du païs ains qu'il me presist,
Sy que moult grant honneur me fist,
Ungs homs tous fais de grant affaire,
Quant jone femme toute a faire
Vault a sen bien acompagnier
Et se veult faire parchonnier
A me folle et nice ygnorance,
Et my a se tres grant vaillance.
Et vous savez, qui fenme prent
Avoir le doit entierement,
Et ly hons qui par amours aime
Toute le voeut, toute le claime,
Sy tost qu'a lui est octroÿe :
Telle chose ne se fait mie
D'une fenme tant seulement
A deux honmes en ung moment,
Et pour che vous escondissoie.
Encoire moult m'eslarguissoye
Quant je vous voloye donner
Du sien, et sans lui appeller !
Mais mes sire fu sy vaillans,
Avec che qu'il n'ot nulz enffans,
Qu'anour amoit mieux que denierz
Sy qu'il mesist moult volentierz
Du sien, tout de fit le savoie,
Pour mettre ung honme en bonne voye
De monter et de mieux valoir ;
Car en poeut espissier avoir,
Mais vilains homs n'a point de pris.
Pour ce m'en fiay et empris
Sy que droit m'en a escusee.
Or ay une voye trouvee
Se m'onnour garder y volez,
Car mes sires est trespassez,
Sy sui mieux que devant loÿe ;
Nonpourquant Raison me castie,
Qui m'aprent m'onnour a garder :
En ung lieu vous feray mener
Par tel qui bien le celera
Et qui vous aministera
Tout ce qui vous sera mestierz ;
Robes et chevaux et denierz
Et compagnie assez arez.
As gens a entendre ferez
Que vous venez de mainte terre
Honneur et los, besongnes querre ;
Et sur che enquerquez baniere.
Et plus ne me faites priere,
Car je le terroie a meffait.
Mais s'aucun m'assallent de plait,
Chevauchiez soirs et matinees,
Avec mes gens, a mes journees.
Se vous veés de noz amis
Qui soient de guere entremis,
Ja encontre eux ne vous metez,
Mais contre tous les confortez.
Et quant tant avrés desservy
Que par droit seront vostre amy
Et qu'il le monsteront de fait,
Descouvrez vous y tout a fait
Et pus a eux me demandez.
Se men coeur en est apressez,
Pour m'onnour m'en deffenderay,
Mais par signes bien monsteray
Que la chose me vient a gré.»
A ces mos ont eux deux plouré
Et il ly dist :«Dieux le vous mire !»
Seullement, que plus ne peult dire.
La dame se gent demanda
...
Sy escrisy tout son convine
Devers une sienne cousine
Qui moult estoit sage et secree.
La damoiselle plus privee
Y envoya que elle avoit,
Et ung escuier qui estoit
Bien prez cousins a la pucelle.
Errant dist a le demoiselle,
En oyant, par devant sa gent :
«Venez cha, dist elle, Iolent !
Il fault que ceste beste en voye
Ma cousine de Courtejoye.
Dictes ly que je ly envoy
Que tres bien le garde pour moy,
Car moult ara en lui bel hoste.
Et, pour chou qu'on ne le vous hoste,
Ly meterez de mes tourés
Et coeuvrequiez et bendelés,
Sy vestira me viesle cappe.
- Hellas ! Et s'elle nous escappe,
Ma dame, je serai honnie !
- Il ne vous escappera mye,
Dist elle, si conme jel cuit.
S'il escappe, je le vous cuit !»
Quant il se furent atourné,
La dame dist sa volenté
A sa pucelle bassement ;
Sy s'en alerent radement
Par s'ordonnanche et son esgard,
Et la dame de l'autre part,
Tant qu'a son hostel fu venue.
La pucelle fu receüe
De se cousine liement,
Et ly escuiez ensement,
Tant que la lettre lui bailla
De creanche. Elle y regarda
Et bien aperchut se faintise ;
Et elle lui conta le guise
Et que du chevalier feroit
Et en quoy elle prenderoit
Le plus de son estorement.
Elle manda priveement
Ung sage et moult courtois barbier,
Se ly fist rere et roongnier,
Saignier, bagnier et estuver.
Vestir le firent et monter
Bien et fort, hault et radement.
Du sourplus usa ensement
Que la dame lui conmanda.
Tant fist qu'il l'eult et espousa
Par le gré de tous ses amis
Et des bonnes gens du pays
Qui prisent en leur mariage
Pourfit et detry de donmage,
Car moult loyaument se porta.
Cy poeut on veoir et verra
Que par son boin conmenchement,
Son moien et son finement,
La dame sy a point donna,
A point retint et refusa
Que en tous cas garda s'onneur
Et loyalté a son seigneur.
Or voelle Dieux qu'ainsy puist estre
De toutes celles de noble estre,
Sy c'on ne les puist blasengier.
Explicit du dit du prounier.
