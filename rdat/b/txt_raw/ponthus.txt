Racompter veul une noble histoire dont l'en pourra aprendre mout de bien et de exemplaire, car jeunes gens doivent ouir et entendre les bons fais et dis des bons anciens qui ourent mout de biens en leur temps, comment il advint à ung preudes homs et loyaulx mout de pestillences et de douleurs; ce fut au roy Tiber de Galice. Celuy roy avoit la seur au roy de Arragon, mout sainte dame et de sainte vie. Si ourent ung filz qui oult nom Ponthus, le plus bel enfant et le plus gracieux qui lors feust veu à son temps. Le roy, son pere, estoit mout predoms, simple et debonnaire.
Et en icelui temps advint que en Orient le soudan de Babilone estoit mout de grant puissance d'avoir et d'armes. Si avoit quatre filz, dont il establi que l'ainsné avroit son empire et dit aux autres trois :« Beaulx chiers enffans, ne vous attendez à nul de mes heritages. Je vuel et ordonne que chascun de vous aiez trente mille conbattans, lesquelx je vous paieray et soubdoyeray de cy à trois ans, et avrez navire et tout ce qui vous fauldra, et chascun de vous yra à son aventure conquerre païs et royaumes sur les crestiens ; et celui de vous qui mieulx fera et plus conquerra et plus essauciera la loy deMahommet sera le mieulx venu et le plus chier tenu de moy et lui [dourray] le plus de mes biens et de mes richesses. Sy orray et verray qui mieulx l'esprouvera et qui mieulx conquerra.»Ainsi ordonna le soudan ses filz les trois dessus nommés et leur bailla gens d'armes, arbalestriers et navires et tout ce qui leur failloit pour guerroier sur crestienté.
Si advint, comme Fortune le veult, que l'un des trois filz au soudan vint si comme le vent amena son navire par granttourment qu'il passa par jouste Espaigne et en Galice vint arriver jouste La Coulongne. Si print terre en ung ballenier et print des gens d'entour le rivaige. Et, quant il les tint, il leur demanda qui estoit sires d'icelui païs, et ilz lui respondirent que c'estoit le royaume de Galice et que le roy Thiber en estoit roy. Lors icelui filz du soudain demanda quelle loy ilz tenoient et ilz lui respondirent la loy de Jhesucrist. Lors fit retraire son navire ausi comme se il se voulsist retraire du païs et print douse nefz et les envoya au port de la ville de La Coulongne, et leur encharga qu'ilz se feissent marchans d'avoirs de pois, d'espices et de draps d'or et de saye, et qu'ilz laissassent le soir couchier en la ville .XL. hommes armés dehaubergons soubz leurs robes, et entour le point du jour ilz alassent sur le mur du portail de la ville devers la mer et qu'ilz gaignassent le portail et le mur et aidassent à escheller et monter en la ville. Et ainsi comme il devisa fu fait.
Si vindrent les douze nefz ou vaisseaulx et se firent marchans et vendirent espices et draps d'Armarie et en faisoient assez grant marchié. Et puis les [.XL. d'eulx en guise de] marchans coucherent en la ville, le plus prez de la porte qu'ilz peurent, et firent appareillier à mengier et firent soupper leur oste avec eulx, qui nul mal engin n'y pensoit. Et, quant ilz ourent bien esbatu, ilz s'alerent couchier, et eurent prins leur point d'estre au point du jour sur la porte et sur les gardes. Et allerent dés le jour esbatre sur la porte et entour et deviserent leur fait. Et, quant vint l'eure, ilz monterent sur le mur. Et à icelle heure le filz du soudain, qui avoit nom Brodas, vint au piédu mur avec nombre d'eschielles, et les ungs montoient en hault et de dessus le mur lestiroient à eux tant que, en pou d'eure, ilz furent sur le mur plus de mil et gaignerent le portail et la ville sans contredit et y firent mout de maulx, et assaillirent le chastel où estoit le roy Thiber et le prindrent par force. Et le roy se deffendist le plus qu'il poult et mout viguereusement et ne se voult oncques rendre, et tant qu'il y fut mort et occis, dont ce fu grant dommaige. La royne s'en yssit par une poterne, et n'avoit que ung mantel afflubé et s'en fuit es desers.Et le filz du roy lui .XIIIIe d'enfans s'en yssirent, et un viel chappellain qui les aprenoit les mena tous et mucha en une vielle roche, jouxte ung gardin. Et là furent deux jours sans boire et sans mengier. Le viel prestre, qui avoit nom damp Denis, avoit si grant paour que, quant les enffans vouloient yssir hors de la cave, il venoit au devant et leur disoit :« Ne yessez point se vous ne voulez mourir». Ainsi les detint deux jours, mais ou troisieme jour Ponthus lui dist : « Maistre, il vault mieulx mourir de glaive que de fain, car nous serions cause de nostre mort et homicides de nous mesmes, et à l'aventure trouverons remede.»Le prestre disoit qu'il aymoit plus chier mourir de fain que de cheoir en leurmains et trembloit de paour.
Et au fort Ponthus sailli hors de la cave, lui et son germain Polidés. Si furent apperchus et furent menés au roy Brodas, qui ja se faisoit appeller roy du païs. Et quant le roy vit les .XIIII. enffans à merveilles beaulx, si demanda qui filz ilz estoient. Et Ponthus respondi qu'ilz estoient enffans que le roy nourissoitet faisoit nourrirpour Dieu, pour le servir quant ilz seroient grans.« Et de quel service ?»dit Brodas,« Sire, dit Ponthus, les ungs eussent gouverné les levriers et les chasses du roy et les autres, les autours, faulcons et griffons, et les autres d'autres mestiers en salles et en chambres. - Comment, dit le roy Brodas, vestoit il si noblement ses servans comme vous estes ? Vous semblez estre filz de grans seigneurs selon les estas que je vousvoy. - Sire, dit Ponthus, nous ne sommes filz que de vavasseurs et de petis gentis hommes. - Par Mahon, je ne sçay qui vous estes, mais à biaulté ne à bien parler n'avés pas failli. Il fault que vous laissiez vostre loy qui rien ne vault, et prendrez la loy Mahon, et je vous feray mout de bien et, se vous ne le voulez faire, je vous feray mourir de malle mort. Eslisiez lequel quevous vouldrez prendre. - Vraiement, dit Ponthus, de la mort pouez vous bien ordonner à vostre plaisir, mais de laisser nostre loy pour prendre la Mahon ne ferons nous ja pour mourir. - Non ? dit le roy. A ce estes vous venus donques.»Si dit qu'ilz mourroient de malle mort.
Lors sailli avant ung chevallier crestien qui avoit prins leur loy pour paour de mort et avoit tousjours le cueur à Jhesucrist, lequel chevallier le roy aymoit mout, et va dire :« Sire, je me charge de vous en delivrer. Se ilz ne veullent croirre à Mahon, je les ordonneray en telle maniere que jamés ilz ne feront dommaige à nostre loy. - Je vous em prie, dit le roy, je les vous baille à gouverner.»
Lors cuiderent Ponthus et les autres estre mors, més Dieu y remedia. Le chevallier les amena en son hostel et les esprouva fort devant les Sarrasins et les mist en une chambreet fist ses gens retraire. Lors leur demanda pour les essayer :« Il fault que vous croiez en Mahommet ou vous estes mors.»Si respondirent que ja ilz n'y croirroient pour mourir. Et quant il les vit fermes, si ot grant joye et leur demanda se ilzavoient ennuit mengié. [Et ilz respondirent qu'il avoit trois jours que ilz n'avoient mengié]. Lors les fit mengier et boire, car grant fain avoient.
« Haa, ont dit les ungs, à quoy mengons nous, quant nous devons estre mis à mort ? - Avoy, dit Ponthus, en la grace Dieu [a mout de remedes, S'il Lui plaist, nous mourrons, s'il Lui plaist], nous vivrons ; il en est à Son plaisir. Si esperons en Lui et Il nous sauvera.»Si mengierent et prierent Nostre Sire qu'Il eust mercy de eulx. Le chevallier ouist que Ponthus dit. Si l'en prisa mout et dist à son cueur que grant dommaige seroit se tieulx enfans mouroient, car à merveilles estoient beaulx et saiges parleurs.
Si se parti d'eulx et quist ung vaissel et y fist mectre vivres pour ung mois. Et l'endemain il mena, bien matin, les enffans à la nef et les mist dedens et y mist ung marignier crestien qui estoit prisonnier avec eulx et le fist muchier soubz la soubtede la nef avec le vivre. Et, quant les enffans furent en la nef, il fist lever le voille ; et la nef s'en parti en haulte mer et le marignier sailli de desoubz la soubte de la nef et print le gouvernail et leur demanda où ilz vouloient aller. Ponthus dit :« Beaulx amis, puis que Dieu t'a envoyé à nous, Il soit mercié. Mayne nous sur le païs de France.»Et il leur respondi que si feroit il et qu'ilz ne se esmoiassent point, et qu'ilz avoient vivres jusques à ung mois, et leur compta comme le chevallier l'avoit fait mectre, lui et les vivres, en la nef, par nuit.
Lors dit Ponthus :« Beaulx seigneurs, agenoulliez vous et mercions Dieu qui tant de bien nous a faitet Lui prions que tout soit fait à Son plaisir.»Si le firent les enfans, et estoient jour et nuit acoutés et agenoullés et disoient leurs heures devotement et n'avoient fiance fors à Dieu seullement. Si laissons des quatorze enffans et parlons du chevallier qui les avoit en la nef mis.
Le chevallier avoit nom Patrice. Si dit au roy que il estoit vengié des enffans qui croirre ne vouloient en Mahommet.« Comment ? dit le roy. Que en avez vous fait ? - Sire, dit le chevallier, jamés ne vous nuiront, car je les ay mis en une vielle nef pertruche[e] sans nul vivre du monde, et puis ay fait lever le voille qui les porte en la haulte mer, que jamés n'orrez nouvelles d'eulx. - Je le vouldroye bien, dit le roy, car j'ay ennuit songé que veoye les .XIIII. enfans en ung bois, et le bel enfant qui parla à moy devenoit ung lion et me devouroit et blechoit tant que je en mouroye, se m'estoit advis. Si en fu bien effroyé. - Ha, dist le chevallier, ce n'est que songe. De ce estes quictes. - Je le veul », dit le roy.
Lors dit le chevallier :« Je vous doy conseillier loyaument par Mahon. Si vous loe que nul ne soit mis à mort s'il ne se deffent, car vous avez fait belle conqueste. C'est le plus beau païs et le plus delictable qui soit, car, qui occiroit le peuple, les terres demourroient en freu, et l'en dit que autant vault moulin qui ne meut comme four qui ne cuit. Laissiez à chascun croirre telle loy comme il vouldra, mais que tous les fors et les païs qui ne vouldront à vous obeïr et vous rendre treü seront desconfis. Laissés les autres vivre et labourer, et vous serez tant riche comme vous vouldrez ; et soiezsires desdongons, et les riches qui se pourront raençonner qui sont prisonniers, prenés ent de la finance et par bel les atraiés à nostre loy de Mahommet.»Lors dit le roy :« Par Mahon, vous nous conseilliés loyaument. Alés et serchiez les prisonniers, et ceulx qui vouldront croirre nous les avrons chiers et leur donnerons du nostre, et ceulx qui ne vouldront croirre nostre loy soient tributoires et en servage et nous rendent treü selon leur puissance ; et nous mectons tout le fait de nostre loy sur vous.»
Et ainsi fut le chevallier tout gouverneur de leur loy et de l'ordonnance du païs et des prisonniers. Et le chevallier, qui ne tendoit fors à sauver le peuple crestien à son pouoir, ala partout cherchier les prisonniers et les mectoit à raenchon legiere, selon ce que y trouvoit à eulx. Et entre les autres il trouva le frere au roy de Galice. Ce estoit le conte d'Esture, qui estoit blechié de deux plaies, mais non pas à mort. Si lui fust enseigné. Et, quant le chevallier le congnut, il le print et le mena appart [en] une chambre, seul à seul, et lui d[it] :« Sire,vous estes frere du roy. Si say bien que vous avriez grant desir de sauver le païs et le peuple qui est en grant chetivoision et en grant servage tant que Jhesucrist y mecte remede. Si vous dy, en bonne foy, secretement, à vostre bon conseil, tout le meilleur remede que y pourray mectre, je luimectray.»
Lors le conte ot tresgrant joye de ouir parler du nom de Jhesucrist et qu'il vouloit le bien des crestiens, et lui dit en soupirant :« Tresdoulx sires, jene sçay se vous dictes ces parolles pour moy essayer, mais, se il plaisoit à Dieu que vostre cueur le vousist comme la bouche le parle, jemerciroye Nostre Sire.»Lors lui dit le chevallier tout son fait et comme il avoit esté prins en bataille et comme, pour refuser la mort et pour valloir aux prisonniers de celle bataille et à tous crestiens, il avoit faint estre sarrazin et em portoit le signe, més son cueur estoit tousjours à Jhesucrist. Et lui compta comme il avoit sauvé les .XIIII. enfans, et comme il avoit fait avec le roy, et que nulz ne seroient plus mis à l'espee, et chascun tendroit sa loy et rendroit treü et servage au roy, et ce avoit il fait tant que Dieu y voulsist remedier, et comme il avoit esté chargié de raenchonner les prisonniers.
Lors le conte se agenoulla et rendist graces à Dieu en plourant. Le chevallier le leva. Et lors ilz se entreacollerent et baisierent en plourant et merciant Jhesucrist. Et quant ilz ourent longuement ploré de pitié, donques disoient que Dieu les avoit assemblez pour faire aucun bien au peuple qui estoit en voye d'estre mort et destruit. Si dist Patrices :« Je pense donc, sire, que Dieu avra encore une fois mercy du païs et de son peuple. Il convient, pour plus avoir espace de parler ensemble et ordonner le bien du peuple crestien, que vous faigniez comme moy estre sarrazin, et le roy en avra tresgrant joye et je lui diroy et, se Dieu plaist, nous mectrons telle ordonnance qui sera prouffitable pour actendre la misericorde de Dieu. Et je vous dy que mon cueur me dit que les enfans que j'ay sauvés relieveront encores ce païs. Et aussi le roy me dit tel songe.»Lors lui compta des .XIIII. enffans et comme le plus grant devenoit lion et le devouroit.« Ha, dist lecompte, tant vous esjouissiez mon povre cueur, car c'e[st] mon nepveu etmon filz, que Dieu veulle conduire come mon cueur le vouldroit.»Lors jurerent compaignie ensemble à bien et en mal endurer et se baiserent de aliance d'amour. Si eurent advis ensemble du fait et du bien commun.
Et sur ce Patrices s'en parti et vint au roy et lui dist :« Sires, vous devez bien mercier Mahon de sa grace, car j'ay converti le cueur du frere du roy de ce païs, c'est le compte d'Esture. Si sera à nostre loy et petit à petit croistron la loy Mahon lui et moy, et vous ferons avoir les grans treülx et les grans avoirs des païs. Si chevaucherons lui et moy devant les villes et parlerons aux cytoyens et aux barons, et ceulx qui vouldront obeïr vous les prendrez à mercy et les autres seront pugnis.»
Le roy out mout grant joye et fist venir le frere du roy et firent leur aliance. Le roy chevaucha devant les villes et forteresses à bien trente mille combatans si que le païs en estoit plain. La ffin fust que tout le païs fust tributoire et rendirent treü ou roy. Si y oult mout de merveilles et de pestillance qui trop longues seroient à racompter.
Or m'en passe pour abregier de ceste matiere et laisse le roy qui regna bien entour quinze ans, aussi comme par une vengance de Dieu. Et depuis fu le païs nectoyé de celle mauvaise loy, sy comme vous orrez plus à plain par cest livre.
Sy retournons aux enffans qui estoient en la mer, en grant paour de leurs vies.
Mais Fortune, qui est mout merveilleuse, les mena vers les parties de Morigne, c'est la Petite Bretaigne. Si fut le vent fort et le tourment de la mer qu'i les fist arriver [es parties de Susinio]. Ce fu devers la forest, où avoit une abbaye, et avoit ung rochier, et le voille et le mat estoient rompus. Si se feristla nef sur le rochier. Mais Dieu la sauva, car le tref chaït entre deux rochiers. Par dessus le tref ilz se sauverent et vindrent tous sur la roche. Et quant ilz se vidrent tous sur la roche et si prez de terre, si joingnirent les mains vers le ciel et mercierent Nostre Sire Jhesucrist, et tousjours Le requeroient de bon cueur. Et Dieu, qui pas n'omblia la clamour de Ses sers et amis, ouy la vois des enfans et leur envoya bref secours, comme vous orrez.
En icelui temps regnoit en Bretaigne le roy Huguel, prodons et loyaulx, mais vieulx estoit et de grant aage, qui n'avoit que une fille de tous enffans, qui estoit de la seur au duc de Normendie. La mere estoit engoutee, si qu'elle ne peust bougier, qui ne la tournast. La fille estoit la plus belle et la plus doucheet la plus courtoise que l'en peust trouver en nul païs et ne estoit festé que du bien d'elle.
Si advint que Herlant, le seneschal de Bretaigne, mout bon chevallier et loyaulx, lequel estoit tout garde de Bretaigne, chassoit ce jour en la forest de Susinio et, comme par aventure, ung cherf s'en vint à l'eaue, par devant le rochier où estoient les enffans. Herlant regarda et vit les enffans eu rochier. Si vient celle part et leur escrie qu'ilz estoient. Et ilz respondirent qu'ilz estoient«les Adventurés». Lors le seneschal fiert de l'esperon et vient à eulx, car la mer estoit retraicte et toutesvoies les chevaulx y estoient jusques aux ventres. Si les fit monter derriere lui et derriere ses chevalliers et escuiers, et les amena à terre seiche. Lors il leur demanda dont ilz estoient et ilz respondirent qu'ilz estoient du royaume de Galice. Si dit l'un d'eulx qui avoit nom Vireat : « Sire,dit il, veés là Ponthus, qui est filz du roy de Galice et aussi son germain Polidés et les autres sont fil des barons de Galice.»
Et quant il ouit que Ponthus estoit filz du roy de Galice, si lui fist grant chiere et grant honneur et le mist en parolles. Et Ponthus, qui saiges estoit, lui responnoit bien saigement. Et lors il compta comme Brodas, le filz du souldain, avoit eschellé La Coulongne et avoit occis son pere et le païs prins, et comme il avoit esté mis en une nef et toute la maniere. Et quant le seneschal ouit la douleur du royaume et païs de Galice, si oult grant pitié du roy et du païs dont tieulx gens onlt seigneurie sur les crestiens. Si les fist monter sur les chevaulx derriere ses gens. Et à Ponthus et à son cousin il bailla chevaulx et les mena à Vennes au roy qui là estoit.
Et quant le roy les vit et out tout ouy la mort du roy de Galice et l'exil du païs, si ploura et oult grant deul, car à merveilles aymoit le roy, et disoit qu'il lui avoit fait maintes fois bien et honneur sur les parties de Espaigne où il avoit esté en guerres sur les Sarrasins en la compaignie du roy de France.« Et je vous di bien, dit le roy, que c'est tresgrant dommage pour toute crestienté, car à merveilles estoit le roy bon et bel chevallier et aussi aymé du païs, et entre nous Bretons y avons plus grant dommaige que autres nacions, car nous envoyons changier noz marchandises avecques leurs vins. Si y avons perdu plus que l'en ne cuide. Mais Dieu, par Sa grace, veulle delivrer le païs de celle faulse loy ! Et, quant Dieu m'a donnez la grace d'avoir le filz du roy et les enfans des barons, je Luien rens grace et mercis, car je les feray nourrir et aprendre comme les miens propres enfans.»
Lors appella le seneschal et lui bailla Ponthus et à chascun des barons de son païs en envoya ung, et les departist jusques à trois ans qu'il mist terme de les ravoir et pria à chascun qu'ilz fussent aprins de bois et de rivieres, d'eschés, de tables, et qu'il savroit meilleur gré à celui qui mieulx les endoctrineroit. Et ainsi les departy comme ouy avés.
Si furent ainsi departis les .XIIII. enfans chieuxles barons de Bretaigne. Et Herlant s'en alla et gouverna Ponthus et lui aprint de tous deduis de chasses, d'oiseaux et de toutes manieres de gieux de tables, d'eschés et d'autres esbas. Mout fu grande la renommee par toute Bretaigne de la grant biaulté et du sens, du beau gouvernement et de la courtoisie de Ponthus. Tous en parlerent prez et loing. Et entre les autresil aymoit Dieu et l'Eglise, et estoit sonpremier tour, quant il estoit levé, laver ses mains, dire ses heures et de ouir messe mout devotement. Ne jamez ne mangast ne ne fist chose nulle tant qu'il eust dit toutes ses heures, comme que fust. Il donnoit de ce qu'il avoit secretement aux povres. Jamés ne jurast grant serment. Son serment estoit :« Vrayement»ou«Se Dieu me aÿst », «Il est ainsi».
Se il jouast à la pelote ou à autre gieu quel que y fust, aussi joyeux estoit quant il perdoit comme quant il gaengnoit. Se l'en lui feist tort, il monstroit à deux parolles ou à trois que l'en lui faisoit tort, ne jamés n'estrivast ne ne tenchast. Il laissat aller avant tout son droit, mais bien disoit :«Ne vous y acoustumez plus, car je laisseroie avant le jeu qued'estriver à vous». Homme ne se peust marir avec lui, tant parloit doulces parolles et tousjours sur bourdes et sur esbatemens. Jamés ne amast homme mocqueur et, se l'en parlast aucun vice de dame ou damoiselles, de gentiz hommes ou de gens d'Eglise, il rompist les parolles et dit :« L'en ne doit point croirre quanque l'en ot dire. Aucuns le vous ont dit qui n'en savoient riens fors par ouir dire ne il n'est pas mestier que tous rapors soient vrais.»Et ainsi desblasmoit toute maniere de gentillesche. Aprez, plus doux, plus humble ne plus courtois ne peust l'en trouver, car nul ne otast si tost son chapperon que il n'otast aussitost le sien. Il saluoit le petit et le grant humblement et se faisoit amer par sa grant courtoisie. Il ne jouoit point à nul geu de ferirne ne bourdoit de bourdes deshonnestes ne desplaisans.
Que vous diroye je ?
Se estoit le mieux entechié et le plus gracieux que l'en peust trouver ; et aprés estoit le plus bel et lemieulx fourmé ; car il estoit grant et gros par pis, par rains, et gresle par le ventre ; et les espaulles, les cuisses, les bras, les jambes estoient faictes comme par droit devis ; le visage estoit cler brun, les yeux si humbles, la bouche si vermeille et le nés droit ; il sembloit angelique, car, tant plus le regardissiez, plus vous pleust à veoir.
Que vous diroye je?
Partout n'estoit parolles que de lui et tant que les parolles vindrent à court, tant que la belle Sidoyne, fille du roy, en ouit les grans parolles de la beaulté, les bonnes meurs de lui, tellement qu'elle out grant desir de le voir, par telle maniere qu'elle fremissoit toute et prioist Dieuqu'elle le peust veoir brefment. Elle estoit la plus belle damoiselle tenue du royaume de France ne de Bretaigne, la plus doulce et la plus courtoise, et qui mieux savoit son estat et son maintien entre toutes manieres de gens.
Or advint que le temps de trois ans fust venu et que le roy fist feste plainiere à Vennes, à Penthecoustes, et envoya robes de paremens tout d'un aux .XIIII. enfans et manda qu'ilz venissent à la feste. Chascun des barons amena le sien. Herlant amena Ponthus et le sire de Laval amena Polidés, son germain, qui mout estoit bel et agreable le plus de tous fors Ponthus. Quant Ponthus fu arivé, chascun le regarda et loua. Et, quant le roy le vit, il ne fait pas à demander se il lui feist grant feste. Et lui dist que bien feust il venu et que Dieu lui octroyast autant de bien et de honneur comme il vouldroit, et lui dist qu'il serviroit de la couppe à lafeste. Le roy tint la feste des barons et des chevalliers à une part, et sa fille des dames à une autre part. Grande fu la feste et la joye de merveilleux esbatemens.
Sidoyne, qui les grans parolles ouy de la beauté et savance de Ponthus, estoit nuit et jour en grief penser de veoir celui qu'elle tant desiroit et ne savoit ne n'osoit entreprendre la maniere comme elle vendroit à son desir et à son honneur pour paour des parolles. Mais la fin fust, quant elle eust assez pensé, elle envoya querir Herlant le seneschal. Et, quant il fu venu, elle lui donna ung tresbeau pallefroy et ung faucon à merveilles gentilet bon et lui fist tresgrant chiere. Herlant s'esmerveilloit de la bonne chierequ'elle lui faisoit et doubta bien qu'elle lui voulloit aucune chose. Et aprés lui dist de loing :« Seneschal, beau doulx amis, il fault que nous voyons vostre nourreture. C'est Ponthus que l'en dist qui est mout bien aprins et mout savant. Je vous prie, amenez le nous ennuit à voir et venez avec lui, car l'en me dit qu'i chante et dance bien. Si vouldroyons le oïr chanter et voir dansser. - Madame, dit le seneschal, de par Dieu, je le vous feray venir puis que il vous plaist. - [Or allez donc, dist elle,] si verrons ce c'est vray ce que l'en dit.»
Le seneschal print congié et s'en parti. Et toutesvoies il estoit saiges chevallier et doubta que sa bonne chiere et ses presens estoient pour l'amour de Ponthus. Si fust en grant merencoliequ'il en feroit et dist en soy :« Sainte Marie, se je maine Ponthus, ilest si beau que ceste femme en pourra estre amoureuse, tellement qu'elle ne vouldra avoir autre que lui ou pourra avoir telle amour qui pourra estre apperchue, dont elle pourra avoir blasme et dont l'enfant pourra estre perdu par envie.»Si ne seust que faire. Et pense mout le chevallier et repense et toutesvoies il fist son point qu'i ne lui amerroit point et qu'il maineroit son germain en lieu de lui pour plusieurs doubtes, car il doubtoit mout le roy que aucun mal y peust venir. Si revint et amena Polidés.
Sidoyne s'en vint en sa garde robe. Et avoit une damoiselle qui avoit nom Elios qu'elle amoit, où elle se fioit plus qu'en nulle damoiselle, et lui avoit ja dit comme elle avoit grant desir de voir le beau Ponthus dont toutes gens parloient. Si avoit une petite fenestre où elle avoit tousjours l'eul, car il devoit venir celle [part. Une fois regardoit celle voie], autre fois prenoit son mireur et appelloit Elios voirs'i lui failloit riens quine feust pas à point. La ffin fu tant actendirent qu'ilz virent venir le seneschal et Pollidés, qui mout estoit beaux. Si descendit en la chambre et leur fist tresgrant honneur et print Pollidés par la main et le vouloit faire soir jouxte elle. Et Polidés lui dist :« Madame, je ne me serray point jouxte vous, car ce n'est point raison. - Vrayment, dit elle, si est ; vous estes filz de roy. Pourquoy n'est il raison ? - Madame, dit il, sauf vostre honneur, je ne le suis pas. - Et n'estes vous pas filz du roy de Galice ? - Nennin, madame, je suis son germain. - Ha, dit elle, vrayment, je le cuidoye.»
Si fist la plus belle chiere qu'elle peust, mais pourtant fut elle mout yree, car elle se tint àbourdee. Si appella le seneschal à costé et lui dit :« Haa, seneschal, vous vous estes bourdé de moy. - Comment, madame ? - Vous me deviés amener le filz du roy de Galice et vous m'avez amené son germain. Pourquoy l'avez fait ? Quoy pouez vous penser ? Me tenez vous à si sote ? »Le chevallier s'agenoulla :« Ha, madame, pour Dieu mercy, ne vous desplaise, car, en bonne foy je n'y pensay fors bien, mais je ne le pouoye amener à l'eure [car il servoit le roy]. - Avoy, dit elle, se eussiés encore actendu, non pas avoir amené ung autre pour lui. Vous vous doubtés de moy. Je ne suis pas si jeune que je ne garde bien mon honneur, et nul n'en face doubte. - Madame, dit le seneschal, je le pense bien, mais je doubte monseigneur vostre pere, qui tant vous ayme, que, se vous lui faisiez ung pou meilleur chiere que à ung des autres, que ilz en eussent envie sur lui et que aucun mal en peust venir. Le monde est si jangleur que, là où vous n'y penseriés fors à bien et à honneur, ilz y nocteroient autrement. - A, dist elle, seneschal,n'y faictes nulle doubte, car j'aymeroye mieulx estre morte que nul peust reprouchier mon honneur de quelque chose, et en soiez tout certain. - Madame, Dieu le veulle ainsi, que je l'avroye plus chier que de nulle femme vivant. Puis que vous me asseurés ainsi, je le vous amerray. - Or je vous pry donc, fit elle, ne demourez gueres.»Le seneschal s'en party et l'alla querre.
Et Sidone monta à sa garde robe où avoit une arbalestriere qui ovroit la part dont il devoit venir. Si n'y out qu'elle et Elios, sa plus amee damoiselle. Sidone dit :« Elios, baillés moy mon mireur, etregardez s'i me fault rien. - Par Dieu, dit elle, madame, vous estes tresbien. - Regardez donc s'il vient .»
Et Elios aloit souvent et menu veoir se il venoit. Et tousjours l'une des deux estoit à l'arbalestriere à actendre la venue de celui que tant desiroit. Et au fort Elios vint acourant :« Madame, madame, veés le cy, le plus bel du monde.»Et Sidone tressault toute et vint courant celle part, et elle le voit venir, lui et le seneschal. Si le vit si beaulx qu'elle fust toute esmerveillee. Et quant elle peult parler, si dit :« Ha, Elios, m'amie, il me semble à merveilles bel.»Dit Elios :« Ce n'est pas homme, c'est ung angre. Onques mais ne vy si belle creature humaine. Dieu l'a fourmé de Sa propre main. - Par ma foy, dit Sidone, ma doulce amie, vous dictes la pure verité. Je le croy ainsi», comme celle qui ja estoit toute esprise de l'amour de lui. Lors descendit en sa chambre de parement avec ses dames et damoiselles.
Et ne demoura point qu'il entra, lui et le seneschal. Et Ponthus s'avance et s'encline mout bas et salua Sidone et la compaignie. Et Sidone le prent par la main et le cuide faire seoir sur ung acouderjouxte elle. Mais il dit :« Madame, il n'est pas raison de me soir en vostre siege.»
Si en fist mout le courtois. Mais elle dit :« Pourquoy me faictes telle courtoisie ? N'estes vous filz de roy comme je suis ? - Haa, madame, il n'est pas pareil, car vous estes fille d'un grant roy et puissant et je suis filz d'un roy desherité, et si n'ay rien fors le bienfait de monseigneur vostre pere, quitant de bien m'a fait. - Haa, Ponthus, laissez ces parolles, car Dieu ne vous a pas fait tel comme Nature monstre pour vous deffaire. Vous estes digne d'avoir plus de bien et d'onneur que vostre pere n'eust oncques. Et Dieu le vous octroie ! - Madame, je ne puis pas voir celui chemin, mais en la mercy Dieu soit tout. - Or vous soiés, je le vous command.»
Si se seist ung pou plus bas. Lors dit aux dames :« Je vous pry d'esbatre le seneschal. Si saichiez se il a rien oublié de son chant. - Madame, dit il, je ne puis riens oublier.»Et se prindrent à chanter et à dansser et à mener joye. Sidone, qui mout desiroit de parler avec Ponthus, si le met en parolles de plusieurs choses. Si le trouva à merveilles saige de son aage. Et entre les autres choses elle lui dit :« Ponthus, vous avez esté longtemps en Bretaigne sans nous venir veoir. - Madame, dit il, je suis en gouvernement. Si me convient obeïr. - C'est raison, dit elle, mais je vous demande : aviez vous nulle envie de nous venir voir et ces dame qui sont ceans ? - Madame, dit il, ouil vrayement, car c'est noble compaignie à voir. - Or, dit elle, avez vous encore gréà nulle dame ne damoiselle d'estre son chevallier quant le seriés ? - Madame, en bonne foy, nennil, car le service de moy seroit troppetit. - Ponthus, dit elle, sauf vostre grace, vous estes bien du lieuet estes bien trenchié à servir la plus grant damoiselle et la plus belle de Bretaigne.»
Si oult assez de beau langaige entr'eulx et tant qu'elle lui dist :« Ponthus, quant vous avrez l'estat de chevallerie, je veul que vous vous tenez pour mon chevallier. Et, quant je orray que vous ferez aucunbien, j'en avray grant joye de l'ouir dire. - Madame, tresgrant mercy. Dieu me doint fere aucun bien qui vous soit plaisant et à toutes voz dames, més je en suy petitement trenchié, car le fait d'un povre homme est bien pou de chose. »Dit elle :« Je vous diray, je veul bien que vous saichiez, combien que je vous tiengne mon chevallier quant vous le serez, que, se vous faictes mieulx que nulz de mes autres chevalliers, je vous avray le plus chier et ne fauldrez à rien que j'aye, et vouldray que vous jurrés à moy servir sur toutes par honneur. Et ne doubtez que je n'y pense fors que bien et honneur. - Haa, madame, dit il, je vous mercie tant comme je puis de cest grant honneur que vous me offrés. Dieu le me doint deservir ! - Je vous diray, dit elle, je vous aymeray comme mon chevallier que vous serez, en telle maniere que, se je me apercevoye que vous y pensisiés nulle villennie, jamés je ne vous aymeroye. - Madame, je aymeroye plus chier estre mort que penser chose qui ne fust à l'onneur de vous et de monseigneur vostre pere. - Ainsi doncques, vous le me promectés comme filz de roy. - Madame, voire, par ma foy.»
Elle lui donna ung anel de dyamant.« Vous porterez, dit elle, cest dyamant pour l'amour de moy. - Madame,grant mercy.»Si le print et le mist à son doy. Et aprés ce el le mena à la dansse et lui pria qu'il chantast une chansson, et il fist son commandement comme celui qui ja estoit esprins de l'amour d'elle. Si chanta une chanson à merveilles bien et doulcement, et fu regardé des dames et desdamoiselles [qui moult le prisoient] et desiroient chascune en son cueur et disoient en elles que bien seroit honnouree celle qu'i daigneroit aymer.
Et aprés qu'ilz eurent danssé, elle fit venir vin et espices et donna au seneschal une coupe d'or plaine de vin et lui dit :« Seneschal, je vous donne de ma main le vin et la couppe.»Et le seneschal l'en mercya. Et, quant ilz eurent assez esbatu, le seneschal lui dit :« Madame, vous nous dourrez congié d'aller veoir monseigneur vostre pere.»
Si leur donna et pria le seneschal qu'i la venissent souvent reveoir. Et il lui dist que si feroient ilz. Si s'entreregarderent amoureusement au departir. Et elle se tenoit la plus couverte qu'elle pouoit. Et, quant ilz furent departiz d'elles, elle demanda aux dames :« Que dictes vous de Ponthus ? »Si n'y en avoit nulles qui à merveilles ne le louast, dont il avoit aucunes qui disoient :« Haa, Dieux, bien eureuse seroit la dame qui tel amy avroit. Elle pourra bien dire qu'elle avra la fleur et le plus beau du monde.»Ainsi louayent les dames Ponthus. Si faisoit grant bien à Sidone de l'oïr dire, et n'en osoit riens dire, fors qu'elle disoit qu'«il est assez beaux, mais l'en ne soit encore à quoy il tournera. Et pour ce il ne doit pas estre encore trop loué».Et ce disoit elle sur son cueur, mais c'estoitpour desvoier les parlans. La feste dura trois jours, grande et plainiere, et y eult bouhourdeys et maint estrange gieulx.
Si advint merveilleuses nouvelles, car il vint mesagiers qui vindrent dire que les Sarrazins estoient descendus vers Bret et avoient prins terre et estoient plus de vingt mille. Et fu la court toutetroublee. Ne demandez pas se chascun failloit à faire chiere. A heure de mydy vint ariver ung chevallier et deux escuiers sarrazins en messagerie de par Karadas, le filz du soudain. C'estoit ung des trois freres dont autrefois avez oÿ. Cest chevallier fu grant, gros et espaulu et fier et orgueilleux, et avoit ung truchement par quoy il faisoit parler. Si dit en hault que le filz du souldain venoit sur ce païs oster la loy crestienne et peupler de la loy Mahommet, et mandoit au roy de Bretaigne qu'il laissast la loy du crucefix et print la loy Mahon, et oultre rendist, chascun an, chascun feu du royaume treüs à Karadas ou sinon il destruiroit Bretaigne et mectroit tout à l'espee.
Le roy ouit les menasches et l'orgueil. Sy n'y oult qui respondist ne deist mot. Lors Ponthus regarda que nul ne disoit mot. Si sailli avant et va dire :« Je suis enfant et suis simple, mais je n'orray pas despire nostre loy sainte devant moy que je n'en parle. »Si se agenoulla devant le roy et lui demanda congié de respondre, et le roy lui octroia quant il vit que autre n'en vouloit parler. Lors dit au chevallier :« Je vous respons que vostre loy n'est que dampnacion d'ennemy et mort de feu pardurable et la nostre est salut et sauvement et joye qui tousjours dure. Et, quant à vous rendre treüs, noussommes frans ne ja servage ne vous ferons, se Dieu plaist. - S'il y en a nulz qui veullent combatre deux contre moy, se dit le Sarrazin, queMahon ne soit plus grant que vostre Jhesucrist, je les combatroy.»Lors respondit Ponthus :« Ja, se Dieu plaist, ne nous mectrons deux contre ung. Je suis jeune et fieble, mais je gecte monchapperon en gaige de deffendre ces mos et diz que Jhesucrist est filz de Dieu et Mahommet est filz du deable.»Si le gecta devant le roy et le Sarrazin le leva et dit :« Enfant, je combatrey à toy et à ung autre. - Je ne demande que moy», dit Ponthus.
Le roy et les barons furent mout dollens et marris dont Ponthus avoit gecté son gaige, mais amender ne le pouoient. Et dit le roy :« Haa, Ponthus, vous nous avez trahis et mis à grant mesaize du cueur, qui avez esté si hastis de gecter vostre gaige, et estes si jeune contre ce chevallier qui est si grant et si dur. - Sire, dit Ponthus, ne savez que Daniel, qui estoit enfant, comme Dieu sauva Susanne par lui. Ne vous esmerveillez de la puissance Dieu. Qui y veult garder n'a nulle garde. Je me tieng asseuré et espoire en Lui. Sire, ne doubtés riens de moy. »
Quant le roy le oÿt parler, si ploura et tourna son visage appart du bien, du hardement, de la pitié qu'il avoit de l'enffant et prioit en son cueur que Dieu le voulsist sauver.« Sire, fait Ponthus, faictes moy chevallier de vostre main et me baillez armes. Sy yroy faire mon devoir.»Le roy le feist chevallier et lui seignist l'espee et le baisa en plourant, qu'il ne lui pouoit riens dire. Et puis l'arma du meilleur harnois de son tresor et lui bailla son meilleur destrierqu'il eust. Et, quant il fut monté à cheval, il fu si bel à voir, si droit et si fendu, les jambes et les piés si tournez et si crochiez et sist si bien à cheval que c'estoit belle chose à voir. Ses .XIII. compaignons ploroient de paour et de pitié. Herlant le seneschalestoit tristes et dollent ; si estoient toutes manieres de gens qui veoient qu'il estoit si jeune et avoit à faire à si grant adversier, car l'en disoit que c'estoit le plus fort de sarrazinesme.
Mout fu grant le bruit que Ponthus estoit armé pour combatre la foy tant que les parolles en vindrent devant Sidone. Mais il ne fait pas à demander se elle eust grant tristresche et paour de son chevallier. Elle lui envoya ung gonffanon à mectre à sa lance. Et quant il vit le panonchel, si lui esleva le cueur et l'en mercya. Et elle se mist coyement en sa garde robe en oroison, en priant Dieu pour lui.
Et, quant il fust à cheval, le payen lui dist :« Enfant, va querir ung autre pour toy aidier, car tu es trop jeune, et j'ay pitié de toy, car tu es mout beaulx. Si sera mout grant dommaige s'il me convient toy occyre. Par Mahon, il seroit bon que tu te desdeisses et prier Mahom qu'il te pardonne la vilennie que tu as dicte de lui. - Chevallier, dit Ponthus, laisse ces gengles. Tu verras tantost les vertus de Jhesucrist. Deffend toy se tu veulx.»Et il se esloingne ung pou et couche sa lanche et lui vient grant alleure et le fiert entre l'escu et le heaume tant qu'il lui percha la manche et les escoufflez et lui mist entre le col et l'espaulle le fer, et le fust rompit bien à deux piez du fer, qui mout greva le païen celui jour. Et le païen ferit Ponthus en l'escu et brisa sa lance en pieces. Quant le royet les autres virent ces joustes, si mercierent Dieu et disoient que bel avoit jousté Ponthus et que Dieu lui aideroit. Ponthus passe oultre et parfait son poindre et mest la main à l'espee et vient vers le païen et lui donna si grant cop qu'il lui abat et trenche la moictié de la ventaille, et descloua tellement que la visiere lui tolu la veue, et tant que le chevallier la print et l'aracha,tant qu'il eust le visaige tout descouvert. Adont eurent les crestiens grant joye et grant esperance. Le païen trait le bran d'achier et ferit Ponthus tant qu'il lui feist la teste toute fremir que les yeulx lui estincellerent tous en la teste. Si se senti estourdi du grant coup.
Si fu forte la meslee d'entr'eulx et mout dure et toutesfois tousjours Ponthus estoit en aguet de ferir le payen par le visage, qui estoit descouvert, et tant qu'il va gecter une traverse tellement qu'il lui couppa tout le nez et la bouche et le menton, si que tout n'en tenoit fors à la peau. Si senya fort et tant que son escu et le devant estoit senglant. Le roy et le peuple qui virent ce coup, si mercierent Dieu. Le paÿen perdit le sanc et afoiblit fort, tant que à paine se pouoit tenir sur son cheval. Et Ponthus lui courut sus asprement tant qu'il le reversa, come celui qui avoit perdu le sanc et ne se pouoit plus tenir. Lors Ponthus le print et lui esracha le heaume de la teste et puis le ferit tel coup qu'il lui fist voller la teste à terre. Il s'enclina et la print de son espee et la leva en sus et la porta aux deux escuiers sarrazins et leur dit :« Beaulx seigneurs, je vous presente la teste de vostre maistre. Si la portez au filz du soudain, vostre roy, et lui dictes que, à sa requeste et pour l'esprouvement de vostre foy et de la nostre, ceste bataille a esté et que Jhesucrist a monstré par ungenfant qu'Il est vray filz de Dieu, et que ainsi fera Il par Sa puissance d'entrevous qui avez mauvaise loy, et lui dictes que bien brefment l'en verra qui avra dieu plus puissant. Si vous en alleztout asseur, car messagier ne doit avoir mal se à sa requeste il ne requiert aucun fait d'armes.»
Les deux escuiers prindrent la teste ; si firent ilz le corps et le porterent à leur roy et lui didrent la maniere de la requeste de la bataille de point en point et comment la bataille avoit esté et comme celui qui avoit combatu n'estoit que en l'aage de dix huit ans au plus. Et fu le roy trop couroucé et trop dollent et tous les autres seigneurs sarrazins. Et se merveillerent mout de celle adventure, car ilz le tenoient le plus fort et le meilleur chevallier de leur partie, et le firent enterrer selon leur loy et fut mout plain et regreté.
Si laisse de lui et retourne à Ponthus.
Ponthus ferit de l'esperon et alla à la grant eglise et dessendit et vint rendre graces et mercis à Dieu humblement, et dist :« Sire, doulx Jhesucrist, merveilles est de Vous et de Vos fais, car, par Vostre grace, je suis venu au dessus de l'adversier. Sire, ce n'a mie esté moy, c'est Vous qui Vous remembrez de Voz petis sergens. Sire, aies pitié et mercy de moy, Ton serf, et de ce povre païs qui est en Ta main.» Lors il fist ses offrandes et monta à cheval et vint descendre devers le roy. Si ne fait pas à demander se le roy et les barons et tous lui firent grant feste et grant joye. Le roy l'acolla et baisa en disant : « Beaulx doulx chiers amis, nous esperons en vous la delivrance de ce païs que les adversaires veullent deffere.» Aprez ne fait pas à demander se Sidone et les dames faisoient grant joye et feste en disant : « Vraiement, beaulté et bonté sontassemblez à Ponthus. Si sera merveilles de lui. Dieu le nous veulle sauver et garder de tous maulx ! »
Aprés le roy fist venir les barons et chevalliers pour avoir advis des mescreans qui venus estoient en son païs. Si demanda le roy à chascun son advis. Si estoient tous effrayez et esbahis du grant nombre qu'ilz estoient, et en fu parlé en plusieurs manieres. Et toutefoiz le roy en demanda à Ponthus. Ponthussi se fist mout prier d'en parler, maiz le roy lui commanda et pria qu'il en die son advis. Si dit ainsi :« A moy n'apartient pas d'en parler, qui sui jeune et pou savant, là où a tant de bons chevalliers. Mais, pour vostre voulenté et plaisir acomplir, j'en parleray comme clerc d'armes et comme enffant entre saiges gens, mais touteffois pardonnés moy ma sotie. Sire, il me semble, combien que ceste gent soient ung grant nombre, ilz ne doivent point estre doubtez ne faire tant de doubte, car nous servons et sommes à Dieu tout puissant, qui peult sauver et destruire par ung pou de gent ung grant nombre, c'est à dire ung contre cent, en la foy garder. Touche cest fait à tous crestiens, car c'est service de Dieu, et tout le peuple crestien vendra cy à nostre aide et à la leur, car, se ilz avoient gaengné nostre païs, les autres ne seroient pas asseur. Pour ce je vous los que, par le conseil des bons chevalliers qui ycy sont, vous envoyés aux bons chevalliers, princes et barons, voz voisins, qu'ilz soient cy dedens quinze jours et, à l'aide de Dieu et à la leur, l'en leur portera tel dommage aux Sarrazins, que jamés ne leur seraamendé. Et, dés present, envoyés par voz forteresses les faire garnir de biens et de vivres, et faire arroyer villes et chasteaulx, et especialment sur les parties où ilz sont, et faictes retraire les vivres d'entr'eulx.»
Cest conseil fust tenu à bon sur tous et fu acompli. Et furent envoiez messagiers par tous païs voisins, c'est assavoir sur la Normandie au viconted'Avrenches, au conte de Mortaing et à Paynel ; et ou Maine au conte du Maine, au sire de Laval, de Doucelles et de Siglé ; et aussi à la contesse d'Anjou, car le conte estoit mort et son filz n'avoit que dix ans. Et fut escript à Pean de Chasteaugontier, à Guillaume des Roches, à Bertren de Doué et à Landry de La Tour, et em Poetou fut escript au conte de Poitiers ; si s'en estoit parti à aller à Romme. Et aussi fu escript à Gieffroy de Lezignen, à Leoncel de Maleon et à Henry de La Marche. Si furent esleus pour les meilleurs chevalliers qui lors estoient en celles contrees. Et leur prioit le roy de Bretaigne que chascun le fist savoir à tous les bons chevalliers et escuiers qu'ilz savroient en celles contrees, et qu'il escripvoit si hastivement qu'il ne pouoit à tous escrire. Chascun à qui les lectres vindrent escrirent à tous ceulx qu'ilz pensoient qui se voulsissent armer. Et dés que chascun seust que les Sarrazins vouloient gaengnier la Bretaigne et la crestienté, toutes manieres de gens d'armes venoient, tirant à la besongne, chascun le mieux qu'il pouoit, à la journee, et tant que à la quinzesme il y en oult de tous païs voisins mout grans compaignies. Et les barons furent prestz. L'assemblee se fist à Vennes et le roy leur fist grant joye et grant honneur.
Si s'en partirentà venir vers Bret et Saint Mahieu où estoit l'ost des Sarrazins, qui pilloient le païs et mectoient à destruction. Mais toutesfois estoient allez entour eulx .IIII.m pour veoir l'ost et se doubtoient d'avoir une bataille. L'en aproucha àQuimpercorentin. Et le roy, Ponthus et les barons ordonnerent les batailles. Le roy oult une bataille et partie des barons. Le roy estoit mout vieulx ; si lui fut baillié pour le gouverner le viconte de Leon, le sire de Lenvaulx, des Bretons bretonnans, et des Galloz, Guy de Victré, Roullant de Dueil et Rogier de Rougé, et l'autre bataille fu baillee à gouverner à Ponthus et à Herlant le seneschal. Des Normans, le conte de Mortaing et le viconte d'Avrenches les gouvernerent ; et le conte du Mans gouverna les Manseaulx et, du gré des barons et chevalliers d'Anjou, Guillaume des Roches, Landry de La Tour, le sire de Doué ordonnerent les Hurpois, ce sont les Angevins ; et les Poictevins furent gouvernez par Guieffroy de Lesignen et le conte de Maleon. Les Normans furent nombrez .XIc. armés, les Manseaulx .IXc. ; les Angevins .Xc ; les Poictevins deux cens et les Bretons .IIIIm. Si firent une bataille des Normans et des Manseaux ; les Poictevins et les Tourengeaux, l'autre bataille, car de Touraine y estoit Baussay, Maillé, La Haye, Amboise. Et ainsi furent quatre grosses batailles, dont Ponthus et Herlant si firent l'avangarde, puis le roy, puis le conte du Mans et celui de Mortaing, et les Angevins et Poictevins faisoient l'arrieregarde. Si chevaucherent sur leurs ennemis et jeurent sur les champs et ordonnerent la moictié veiller et l'autre moictié dormir. Si y oult grant effroy entour minuit,car Regnault de Sully, Aigret de Prully, à bien cens escus, venoienttirant à la besongne ; sy y eust grant effroy, mais l'en les congnut, et leur fist l'en grant joye ; sy se midrent de leur voulenté avec les Hurpoiz, ce sont les Angevins.
Si leurdit le roy à Bertren de Doué et à Landry de La Tour :« Beaulx seigneurs, la Dieu mercy, vous estes grossesgens et gens de grant vaillance ; si est nostre refuy et nostre dongon à vous et en voz mains. Si venés sans deschirer en bonne ordonnance et n'asemblez tant que vous voiez que nous aions grant besoing.»
Ponthus et Herlant le seneschal ordonnerent les Bretons. Si dit Ponthus au roy et aux seigneurs :« Messeigneurs, se vous me voulez croirre, je lo que nous arivons sur eulx avant jour ou environ le point du jour ; et, avant qu'ilz soient armés ne leurs chevaulx sellez et qu'i se soient mis en ordonnance, ilz seront demy desconfis, car ilz se sentent si grosses gens qu'ilz ne doubtent nulz. Et pour ce il me semble, qui ainsi le fera, que ilz en seront plus aisiez à desconfire. - Vraiement, dit le roy et tous les barons, cest conseil est bon. Or monton à cheval, car il en est temps.»
Lors chascun se arroya et monta à cheval. Et le temps fu coy et sery et la lune roya cler. Si chevaucherent vers l'ost des Sarrazins, qui estoit vers Bret en leurs paveillons, et avoient prins conseil que, puis qu'ilz n'estoient combatus, qu'ilz chevaucheroient la Bretaigne et meneroient engins et eschielles pour assaillir villes et chasteaulx, et ne doubtoient point d'avoir nulles batailles et ne faisoient nul guet qui à compter fust, comme gens asseurés pour la grant nombre qu'ilz estoient.
Or advint que les batailles s'aproucherent si prez que ilz virent les Sarrazins qui tenoient bien une lieue. Là avoit maint paveillon de maintes couleurs. Lors Ponthus, qui la premiere bataille menoit, les vit et dit à ses gens :« Veés cy les ennemis de nostre foy qui nous veullent desheriter. Nous somes au service de Dieu le tout puissant ; pour quoy nul de nous n'ait doubte que ung de nous n'en vaille plus de cent d'eulx. Je vous pry de deux choses : l'une, de vous fier en Dieu du tout, car, par Sa puissance, vous vendrez au dessus d'eulx ; l'autre, quevous ne tirés à nulle pillerie ne à nulle convoitise, fors à les desconfire et bouter hors de nostre païs pour l'onneur de nostre loy et pour la pitié du menu peuple qui sont hors des forteresses et ont les travaulx des biens et des delitz dont nous vivons ; et pour ce sommes nous establis à deffendre l'Eglise et eulx.»Et, quant il eut ce dit, il leur dit :« Or avant, messeigneurs, or avant, pensez chascun de bien fere ! »Lors chascun print cueur. Et il ferit des esperons vers les tentes et y firent ung grant cry et commencerent à abatre tentes et paveillons et occire Turs. Les ungs sailloient nuz ; les autres se cuidoient armer ; les autres fuyoient de paveillon en paveillon. Si oult celle part grant hu et grant cry de toutes pars. Si apparissoit le jour et prenoit à esclerchir.
Bretons occioient tout quanque ilz pouoient tenir ; les autres boutoient le feu es loges, qui tout esclairoit. Le roy Karadas fu mout effrayé et fist sonner ses trompectes et ses gresles. Chascun s'arma et monta à cheval qui peust ; si furent trop souprins, car de toutes pars l'en leur couroit sus.Maisilz estoient trop grant nombre, car, avant que l'en eust conquis le tiers de l'ost, les autres furent montez et armez et se assemblerent par grans sondres, tant que le roy Karadas fust monté à cheval sur ung plain, à mout grant bataille, et dit à ses gens bien hault :« Chascun se tiengne en ordonnance avec son chevetaine, car le besoing en est.»
Lors veissiez Sarrazins enbatailler de grant maniere et touteffois ilz furent souprins tant qu'il y en oult plus de .VIIm. mors ; ce fut entour le quart de leurs gens. A pou que tous ne s'en fuyoient, mais le roy Karadas, qui estoit de grant courage, dés qu'il fust à cheval, print sa baniere à son poing pour ralier ses gens. Entour solleil levant furent grans cris et grans hus, car à celle heure les trois batailles de noz gens furent assemblés à costé des Sarrazins qui sailloient; là oult mout de Poictevinsde noz gens qui metoient le feu es loges et les occioient. Le roy ralia une bataillle de bien sept mille Thurs et vouloit venir ferir le costé de la bataille de noz gens qui avoient mout à ffaire et tant qu'ilz reculloient. Lors dit Landry de La Tour à Bertren de Doué et à Guillaume des Roches :« Seigneurs, il est temps de partir. Veés noz gens qui perdent place et veez une grosse bataille qui leur vient ferir au costé. N'atendons pas qu'ilz fierent, car ce seroit peril.»Lors chascun drecha sa lance sur faultre et allerent rengiés et serrés encontre Karadas. Et quant il les vit venir, si se tourna vers eulx et si voult donner granscoups de lances, mais devant tous s'avancha il et son germain Brealis, bon chevallier, et vontferir Bertren de Doué et Landry de La Tour. Le roy abatit Bertren de Doué et Landri de La Tour abatit Brealis. Si print Landry le cheval de Brealis et le bailla à Bertren de Doué, et il lui dit :« Beau compaignon, ce n'est pas le premier service que vous m'avez fait.»
Les Sarrazins assemblerent entour le roy Karadas. Mout y oult de belles joustes entre les deux batailles, car Guillaume des Roches, Gieffroy de Lesignen abatirent chascun le sien, mais je n'en say les noms. Lors assemblerent de toutes pars. Là oult grant froissis de lances et mout d'abatus qui puis n'orent pouoir d'eulx relever. Aprés midrent les mains aux brans fourbis d'achier. Là oult grant chaplis de mors et de blechiés.
D'autre part se combatoit le roy de Bretaigne, lequel fut fait cheoirde dessus son cheval en la bataille et estoit en presse. Quant Ponthus y sourvint d'aventure et quant il vit le roy à terre et cheoirle cheval sur son corps, si ne fait pas à demander se fut mout dollent et couroucié. Et saichiez qu'il estoit en voie d'estre mort, se ne fut Royart de Rougé, Monford et le sire de Lenvaux; ces trois entre les autres soustenoient les grans fais et souffroient mout. Mais Ponthus mist le corps à abandon et est retourné à son droit seigneur, comme celui qui met la main à l'espee, et fiert à destre et à senestre et occioit hommes et chevaulx et faisoit d'armes si que tous se esmerveilloient et que tous fuyoient à ses coups ; et en pou d'eure il desparti la grant presse o l'aide de Herlant le seneschal et de son germainPolidés. Ses deux compaignons le suivent quelque part qu'il aille. Et tant fait Ponthus d'armes qu'il rescout le roy et descend pour lui aidier àrelever. Le roy oult le bras brisié et mout malmis, car il estoit mout vieulx et mout cassé, comme celui qui avoit plus de cent ans, mais bon chevallier avoit esté et de grant courage. Monté fu malgré ses ennemis ; si aperchut Ponthus qu'il avoit le bras rompu, si le midrent hors de la bataille et le envoyast, voulsist ou non, et fu retrait.
Si fu la bataille mout cruelle d'une part et d'autre. Si regarda Ponthus que la bataille sur senestre avoit mout à ffaire. Et là estoit le viconte de Donges, Gaultier de Rais, Benart de La Roche, Guieffroy d'Ancenis, Brien de Quintin, Monford et plusieurs autres des barons de Bretaigne, qui estoient abatus et estoient de grant adventure estre mors ou prins, car contre ung Breton y avoit dix Sarrazins. Mais sur tous mectoit en soy grant deffense Benard de La Roche. Lors dit Ponthus à ses compaignons :« Veés nos gens qui ont grant mestier d'aide. Allons les secourir.»
Lors ferirent des esperons, les brans es mains, si raddement qu'ilz froisserent tout devant eulx. EtPonthus va devant, occiant quanqu'il actaint, abat, occit et mehaygne gent, tant que le plus hardy lui fait voye. Si font tant en pou d'eure qu'ilz recouvrerent leurs gens, midrent les Sarrazins en fuite, veullent ou non, et les font ressortir en la grant bataille, qui mout grieve estoit et perilleuse, à mout grant fais d'espees qui retentisoient es heaumes. Le roy Karadas tenoit à mout grant destroit le conte du Mans et le sire de Craon et les avoit abatus et plusieurs Manseaulx et Hurpoys. Hamelin de Siglé, Gervais de La Porte, Thibault de Mateflon, Pierre de Doucelles, Savari de La Haye, Girard de Chasteaugontier, Guillaume des Roches, Guieffroy de Lesignen et Leoncelestoient abatus, mais ilz se deffendoient à pié et estoient assemblez, qui mout leur valloit. Landry de La Tour, Bertran de Doué metoient grant paine à les recouvrer, mais y avoit tant grant presse et grant foulle que à paine y pouoient ariver, tant que Guillaume des Roches vit Ponthus qui faisoit fremir les rens à l'aidequi le suivoit. Si lui escria :« Sire, il est besoing. Veés de nos barons la plus grant partie qui est à pié.»
Lors ferirent celle part et rompirent la presse et recoururent le conte et ceulx qui mestier en avoient. Et quant ilz furent remontez, lors commencha la bataille bien cruelle, car à celle heure nulz couart ne s'i fussent voulu voir. Grans cris et grans hus y avoit de toutes pars. Le roy Karadas faisoit merveilles d'armes et Brealis et Corbadain, son oncle ; c'estoientles trois chevalliers de tous les Sarrazins qui plus soustenoient les grans estours et les grans fais d'armes et qui plus ralioient leurs gens es grans besoings. Ponthus regarda le roy qui faisoit merveilles d'armes ; si le vit mout richement armé de pierres precieuses et de perles et sur son heaume avoit une riche couronne d'or. Si occioit mout de crestiens et avoit abatu Guillaume des Roches et occis Roulant de Dinain et plusieurs autres chevalliers abatus et navrez.
Lors dit Ponthus :« Beaulx seigneur, quel adversier a en cest roy et à ses deux chevalliers qui sont jouxte lui ! Se ilz durent longuement, ilz nous feront grant dommage. Et se ces trois pouoient estre mis à pié ou à mort, il me semble que nous serions au dessus d'eulx. - Sire, dit Landry de La Tour, allés à ung et nous yrons aux autres deux.»Dit Ponthus :« Je yroy au roy.»
Lors sehabandonne de toute sa force et vint ferir le roy si grant coup qu'i l'abat du cheval à terre si bellement qu'il ferit le heaume à terre, et au choir se rompit la caignolle du col ; et Landry abati Brealis et lui coupa le bras senestre tant qu'il en mourut, et Herlant le seneschal si ferit Corbadin si fellonneusement qu'i l'abatit. Et, quant ces trois furent chaïs et afollez, il n'est pas à demander se Sarrazins furent esbahis, car le desconfort y fu grant si que tout leur pouoir si fu chaït ; si furent comme brebis sans pasteur. Lors se prindrent à desconfire et à perdre terre. Et nos gens se prindrent à resbaudir et avoir le cry sur eulx. Si en occist on mout de làen avant. Le roy ne se pouoit relever que à paine ; si l'occist ung qui porte le lion ; c'est Regnault de Vitré ou de Glisson, je ne say lequel. Les Sarrazins ne se savoient où mucher ne où fuir. Du costé de devers la mer avoit encore ung estour de Sarrazins qui ne savoient pas encores la mort de leur roy ; et avoient abatus Baussay, Gervaise d'Aver, le sire de Montjehan et Pean de Rocheford, et tenoient à destroit noz gens. Més quant ilz virent leur gens fouir, si furent mout esmerveillez. Et quant noz gens à qui ilz se combatoient les virent fouir, si reprindrent courage en leur courant seure. Et aussi vint à la recousse Guieffroy de Lesignen et Leoncel, Hurpois et Bretons, tant qu'ilz leur firent perdre place, et là eust grant occision de païens et de Sarrazins. Ponthus faisoit merveilles, car il occioit gens et chevaulx, car ce qu'il ataingnoit à coup estoit mort et afollé ou abatu. Son escu estoit à tous presenté. Il despartoit les grans coups au brain fourby. Et seadjousterent lui et Guieffroy de Lesignen, Landry, Leoncel, Guillaume de Roches, Benard de La Roche et Herlant le seneschal. Et quant ilz furent assemblez, ilz firent merveilles d'armes, car où ilz veoient les grans presses, ilz s'embatoient et se faisoient faire voye comment qu'ilfut au bran d'achier. Nulz ne les osoit atendre. Et Ponthus, qui ne se faignoit et [qui merveilleusement faisoit d'armes fut congneu aux grans coups] qu'i departoit à destre et à senestre, si escria :« A eulx, ilz sont desconfiz, les païens ! »
Et estoient comme bestes sans pasteur, car leur roy et leurs chevetainnes estoient ja mors ; si ne savoient pas prendre nul bon conseil ne mectre bon remede en eulx et ilz se laissoient detrenchier. Si y oult en pou d'eure telle occision que tous les champs furent rouges du sang des mors et affollés. Si s'en fuirent vers le navire et neoient en l'eaue, et noz gens les poursuivoient et faisoient naier et perir. Ponthus print ung petit batel et en occist bien trente qui s'embatoient pour eulx garantir, et en print quatre vifz et leur demanda où estoit le tresor et la chevance du roy ; et ilz lui monstrerent une mout belle nef et il leur dit :« Menez m'y ou vous mourrez ! »
Ilz luimenerent. Ponthus et son germain Polidés et sept des compaignons saillirent en la nef et occirent et gecterent en l'eaue ceulx qu'ilz trouverent dedens. Si regarderent les coffres où estoit l'or et l'argent du roy. Ponthus dit au sept compaignons :« Beaulx seigneurs, gardez moy ce vaissel et je vois voir s'il y a qui veulle lever la teste contre nous.»
Lors sault de la nef et vient par ung batel petit à terre. Si n'y avoit més nulz qui se voulsissent deffendre que tous ne fussent mors ou noyez. Bretons, Hurpois,Thourengeaulx, Manseaulx, Poictevins et Normans, les ungs couroient es nefz etaux vaisseaulx, les autres serchoient les tentes et les paveillons. Sy n'y eust si povre qui ne eust assez, et les ungs plus que les autres.
L'en sercha les champs, et trouva l'en crestiens mors, et chascun ses amis. Si trouva l'en mort le viconte d'Avrenches, Jehan Painel, Tournebu, le sire de Villiers ; si en firent les Normans grant dueil, car ilz estoient bons chevalliers ; quant des Manseaulx, Huges de Beaumont, Maugeren, le sire de Doucelles, Almaury de Silly ; des Hurpois, Gasses de Montereul, Roullant de Chemilly, Houdez de Pouencé et Frezel de La Haye ; et de Poitou, Gaultier de Chastiaumur, Andrieu de Montagu, Hubault de La Forest. ; et des Bretons, Pierres de Dueil, Raoul de Reux, Jehan d'Avaugor, Hardy de Leon, Hubert de Dinan, Godeffroy de Rouhan, Aubery de Raes et mout de bons chevalliers. Chascun en fit emporter ses amis à son païs et les blechiez garir. Ponthus fist venir le grant tresor à son hostel à Vennes, et si en departi grant foison aux bons chevalliers et aux bonnes gens d'armes, si largement qu'il en eust grant los. Le roy estoit retrait à Quimpercorentin et là s'assemblerent tous les grans seigneurs. Le roy tint grant tinel et festoia les estrangiers et leur donna de grans dons selon ce que chascun estoit et leur dit :« Beaulx seigneurs, vous estes venus, les voz grans mercis, au service de Dieu et de Son eglise et du povre peuple et, par la grace du Hault Seigneur et de voz grans proesses et hardemens, vous avez delivré ce païs des mescreans qui nostre loy vouloient destruire. Mais Nostre Seigneur y a regardéem pitié et vous a donné victoire contr'eulx, et est voir que Sa pourveancevous a donné cest don et ceste grace, car contre ung de vous y estoient six. Si L'en devons mercier de tout nostre cueur.»
Si y oult assés parlé qui y avoit mieulx fait et qui plus avoit mis grant remede et souffert grans fais d'armes, mais sans comparoison Ponthus en eust le los ; et disoit tout à une vois qu'il avoit tout vaincu. Et si donnerent grant los à Guieffroy de Lesignen, à Landry de La Tour et à Benard de La Roche, et que c'estoient les trois qui plus avoient souffert et fait grans fais d'armes, et mout y avoit d'autres qui avoient bien fait, mais long seroit à racompter les proesses de chascun. Trois jours les detint le roy et les festoia et leur donna de beaulx dons à chascun selon ce qu'il estoit ; et puis prindrent congié du roy. Et Ponthus les convoya ce qu'il peult.
Sy s'en party chascun, baulx et joyeulx, et ala chascun à sa contree. Et le roy repaira à Vennes. Si ne fait à demander se Sidone fait grant joye et deist :« Ponthus, mon doulx amy, benoist soit Dieu du bien et de l'onneur que avez receu de ceste bataille, car, se Dieu me aÿt, j'ay si grant joye du bien que j'en ay ouy que mon cueur maint en toute liesse ne il n'est chose où je prenne si grant plaisir comme à oïr racompter le grant bien et le los que chascun vous en donne. - Madame, dit Ponthus, il s'en fault assez qu'il ne soit vray ce que l'en dit. Aucuns me ayment qui vous raportent plus qu'il n'est. Mais touteffois je vous mercie du bien et de l'onneurque pense que me vouldriés. Madame, sachiez que, se Dieu me donnoit faire aucun bien, qu'il me vendroit de vous, pour tant seullement que je prens tout mon plaisir à vous et en l'esperance que j'ay mise de cheoir en vostre bonnegrace et de faire service qui vous plaise, lequel Dieu me doint faire à vostre honneur. - Ponthus, mon doulx amy, vostre service pren ge en gré de tout mon cueur et tant comme je vous trouveray loyaulx sans penser villenye, car nostre amour je veul qu'elle soit necte et certaine, sans villain pensement. Et sachez de certain, de l'eure que je me appercevroy que vous y pensez ou deshonneur de moy et de mes amys, vous m'avrez perdue et, autant que je vous ayme, je vous herroy de mort. - Madame, dit il, ne pensés jamés que je voulsisse ymaginer chose qui penssast contre vostre honneur. Et, de ce que je vous ay trouvee et treuve encore si necte, si bonne et si seure, je vous em prise et vous en ayme mille fois mieulx, car plus noble tresor n'est eu monde que bonne et necte fame et renommee.»
Que diroye ?
Mout s'entreaymerent de loyal amour sans villennie. Mais Envie, qui ne peult neant finer, [leur vint depuis sur eulx], comme vous orrez plus à plain.
Si laisse à parler d'eulx et revien au roy.
Le roy envoya querre tous ses barons et leur dit :« Beaulx seigneurs, je vous dy que je suis mout vieulx et mout ancien ne puis mais traveillier comme je soulloye, et me fault prendre de cy en avant mon aise. Et pour ce est il bon, avec voz bons conseulx, soit esleu ung bon connestable qui ait lefais et la charge de Bretaigne, à qui les barons vouldront mieulx obeïr sans dangier. Si regardez par entre vous, si l'eslisez, car je vouldroye qu'il fust esleu par voz los et par voz conseulx. - Sire, didrent les barons à une vois, nous ne savons pas que l'en peult mieulx trouver, s'i lui plaisoit à le estre, que Ponthus. Il est digne de gouverner une empire, de bonté, de beaulté, de sens, de gouvernement et de gentillesce, comme filz de roy et comme le meilleur commencement de haulte chevallerie qui soit au jour d'ui vivant. »
Quant le roy ouit ce, si oult grant joye, car c'estoit tout ce qu'il queroit, mais faire ne le vouloit sans leur en parler pour ce qu'ilz l'eussent plus en leur grace ; et n'y oult nul contredit. Ponthus fut appelléet lui fut dit devant tous que le roy et tous les barons le avoient esleu connestable de Bretaigne comme le plus suffisant. Si mercia le roy et les barons et leur dit aprés qu'ilz avoient petitement advisé et qu'il n'avoit le sens ne le gouvernement ne la valleur à ce faire et qu'il estoit encore trop jeune de sens et d'aage. Mais riens ne lui valoit son desblame que au fort n'en fust chargié, voulsist ou non.
Si fust en son office aymé et craint. Et, quant il y avoit aucune discencion entre les seigneurs et les barons, c'estoit celui qui les mistà paix et à accord. Il gardoit les drois de Bretaigne sans faire point de tort. Il se faisoit aymer à tous. Il joustoit, il faisoit festes et resveaulx. Il estoit tresplaisant entre grans et petis et especialment entre dames et damoiselles. [Il estoit si courtois] que nul n'otast si tost son chapperon contre lui que le sien ne feust aussitost osté. Il ouoit le povre et lui faisoitbref droit de sa requeste là où ill eust raison. Il ne voulsist point que povres gens fussent foullez. Il amoit Dieu et l'Eglise et ouoit chascun jour deux messes du mains. Il aymoit bois et rivieres et tous esbas. Il faisoit chanter et dansser dames et damoiselles, et toute joye estoit là où il alloit. Il leur donnoit les digners et les souppers. Il estoit mout amé de belles dames et damoiselles qui mout lui moustroient grant signe d'amer et le metoient en parolles et lui faisoient grant actrait, més oncques n'en pria nulles d'amer qu'i ne touchast l'onneur, pour semblant que nulle feist. Si s'entredisoient souvent l'une à l'autre :« Celle seroit bien beneuree qui seroit amie à Ponthus.»Et disoient aucunes en privé :« Pleust à Dieu qu'il me aymast autant comme je le vouldroyeaymer, et que il m'eust aussi chiere comme je avroye lui ! »Mout se faisoit aymer à grans et petiz. Mais Envie, qui ja ne fauldra, vint en ung des compaignons de son païs. Ce fust à ung des .XIIII., qui à merveilles fu soutil parleur et enginier. Celui oult nom Guenelet, qui vit de Sidone l'amour et de Ponthus, son maistre. Si en oult grant envie, et pour le essaier il demanda à Ponthus ung cheval que Sidone lui avoit donné. Si pensoit bien qu'i ne le pourroit avoir. Si le fist pour essayer et lui dit :« Maistre, donnez moy Liart que Sidone vous a donné. - Vraiement, dit Ponthus, celui ne avrez vous pas. Mais allez à l'estable et en prenez ung tel comme vous vouldrez, car il y en a de plus beaulx. - Vraiement, dit il, je ne veul avoir nulz de voz chevaulx, se je n'ay Liart. - Vous ne le pouez avoir, dit Ponthus. - Comme, dit Guenelet, me refusezvous d'un cheval ? Je me doy pou fier à vostre bienfait. - Comme, dit Ponthus, ne vous souffit il pas bien de vous baillier à eslire entre tous mes chevaulx ? Et se vous n'en avez assez d'un, si en prenez deux à vostre chois.» Guenelet passa oultre et fist le courouchié et dit à son cueur : « Je savoie bien que je fauldroye à celui.»
Si pensa malice et pensa premierement à le mesler avec Sidone. Si va parler à une damoiselle qui estoit une des prouchaines à Sidone et lui dit qu'i l'aymoit mout et qu'il lui diroit ung grant conseil, mais qu'elle lui jurast sur Saintes Euvangilles qu'elle ne le descouvroit pas. Et elle lui jura.« J'ayme, dit il, tant le roy, mon seigneur, et madame sa fille, et leur honneur, comme celui qu'ilz ont nourry, et pour ce je ne vouldroye celler chose qui fust contre leurhonneur. Saichiés, fait il, que Ponthus, nostre maistre, fait acroirre à madame vostre maistresse qu'i l'ayme plus que femme du monde. Mais saichiez qu'il se bourde d'elle, car je me suis bien aperchu qu'il ayme plus la moictié une autre. C'est folie que de mectre son cueur ainsi à gens avollés et qui veullent avoir grace et sieclepartout, car maintes en sont dechues. Et pour ce est il bon à madame qu'elle s'en prengne garde à heure. - Ha, dit la damoiselle, je pensoye qu'i fust plus loyal qu'il n'est. Et toutesvoies suis je certaine qu'il ne requist oncques ma dame fors d'onneur et de bien. - Je le croy bien, dit il, mais tout n'est pas or quanque qui reluit.»
La damoiselle cuidoit que deist voir et s'en vint à sa dame et lui fist jurer qu'elle ne la descouvreroit point et qu'elle ne feroit semblant de rien qu'elle lui deist, et puis lui dist comme elle avoit entenduque Ponthus aymoit une autre plus qu'elle et toute la maniere. Et quant Sidone l'ouit, si ne fait pas à demander se elle eust grant deul à son cueur, quelque chiere qu'elle feist. Si n'en faisoit semblant, comme ellequi mout estoit saige, et tant que Ponthus vint la voir, comme il avoit acoustumé, en faisant liee chiere. Et Sidone fu mout mourne et penssive et lui feist pou de chiere. Ponthus fu mout esbahy et vint à Elios, sa damoiselle, et lui demanda que sa dame avoit.« Vraiement, dit Elios, je ne say, mais il y a bien deux jours qu'elle ne fit chiere bonne comme elle souloit.»
Ponthus se retraist vers elle et lui dit :« Madame, quelle chiere me fectes vous ? Avez vous nulle mesaise ? Et est il chose vivant qui y peust mectreremede ? - Ha, dit elle, l'en ne soit au jour d'ui à qui fier. Le monde est mout merveilleux et fort à congnoistre. - Haa, madame, pour Dieu mercy, dit il, dictes moy pourquoy vous dictes ces parolles. Y a il nul qui vous ait meffait en riens ? - Nennin, dit elle, més tant vous en dy.»
Et s'en parti et s'en alla à sa chambre, mout dollente et mout penssive. Ponthus n'en peust plus rien traire ne n'en poult avoir bone chiere comme il souloit. Si s'aperchoit bien qu'il estoit meslé avecques elle par flaterie. Il se mist en voye de cuider plus en savoir. Ce fut neant, que plus n'en seust à celle fois. La nuit fut mout dollent et pensif sans dormir en disant :« Las ! chetif ! douloureux ! Que ay je dit ? Que ay je fait qui m'a meslé avec ma dame ? Hellas, qui est celui ou celle qui me veult occire et murdrir desloyaumentsans l'avoir deservi ? Où sont ceulx qui me veullent tollir toute joye mondaine et me faire nuit et jour languir dolentement ?»Ainsi se complaingnoit Ponthus. Et se il avoit deul, Sidone n'en avoit pas mains :« Helas, qui avroit jamés fiance en homme ? J'ay bien esté deceue, car je cuidoye qu'il fust loyaulx sur tous autres chevalliers. Comme a Nature failly ainsi d'avoir fait le plus gracieux, le meilleur tenu de courtoisie, de vaillance, de largesse et de toutes bonnes meurs sans riens faillir fors loyaulté ? Comment oublia elle à lui mectre ? Ce fust pitié et dommage.»Ainsi se doulousoit la belle Sidone. Et par ceste voye fust mis trouble desloyaument entr'eux. Ainsi furent les deux amans en griesve dolleur par telle flaterie.
Ponthus, qui pou avoit dormy en repoz, se leva matin et alla ouir ses messes, et puis envoya querreElios, laquelle il aymoit mout pour ce qu'il savoit bien que sa dame l'aymoit le plus et qu'elle savoit tout le segret de sa dame.« Haa, dit il, Elios, ma doulce amie, mout suis esmerveillié de ce que ma dame m'a dit, tellement que je pense que jamés je n'avroy joye. - Haa, dit elle, sire, vous ne devez pas ainsi faire, car je pense que ma dame ne le fait pas quepour vous essaier ou que ce ne soit aucun mauvais raport qui sera trouvé mensonge. Sy n'y voy pas chose par quoy vous vous devez donner tel desconfort. - Haa, madame, je ne soy que penser, mais je yray ung pou dehors et ne revendray tant que je sache que ma venue lui plaise.»
Si ne dit plus à celle fois et se retrait à sa chambre et appelle ung sien escuier qui avoit nom Girard.« Girard, dit il, vous et mes deuxchambellens et deux varletz et mes .II. chevaulxet mon harnois faictes privement appareillier, car, avant jour, deux lieues veul [estre loing, car je veul] aller ung pou dehors, où je seray prez d'un an.»
Lors vint au roy et lui dit qu'il vouloit aller ung pou dehors, [et aussi lui dist :«Je laisse Herlant le seneschal mon lieutenant, car il est preudomme et bon chevallier].»Le roy lui dit :« Tresdoux amy, ne allez point loing que je ne vous voye souvent, car en vous est toute ma joye et soustenance de ma vie et le gouvernement de mon royaume. - Monseigneur, dit il, je ne pensse pas demourer nealler en lieu que, se je say que vous aiez à ffaire chose de moy qui touche vostre honneur, que je ne viengne à vous sur tous.»Touteffois le cuida mout destourner d'aller hors, mais il ne peult. Si print congié au roy le soir bien tart, si priveement que nul ne s'en peust appercevoir. Si ala couchier et envoya querre Herlant le seneschal à son lit et lui dit :« Herlant, mon doux amy, je veul aller ung pou hors pour congnoistre ung pou plus le monde et pour moy acointir de bons chevalliers. Si ay parlé au roy car je vous laisse mon lieutenant. Et vous savez comme je vous ayme ; si vous pry de mon cousin germain et de mes autres compaignons. - Haa, dit Herlant, et où voullez vous aller ? - Beau doulx amy, je yroy ung pou dehors et ne demourray gueres. Si ne veul que nul le saiche et pour cause.»Herlant ne le voult pas enquerre et ne cuidoit point qu'i demourast gueres. Et quant Herlant s'en fut party, si fit venir son clerc et fit faire deux lectres, l'une qu'il donnoit son pouoir à Herlant, l'autre qu'il se recommandoità ses compaignons et leur prioit de bien servir le roy et de obeïr à Herlant, et qu'il seroit tost revenu de là où il alloit. Si les seella et bailla au clerc et lui dit qu'il ne les baillast decha l'endemain au soir ; et ce fist il de paour de ses compaignons et que ilz ne le poursuissent.
Quant vint entour minuit, il se leva et se appareilla et s'en parti le plus segretement qu'il peust et chevaucha toute adjournee et puis se mist en la forest de Brecelien en une prieuré, en un hermitage qui estoit tout sollitaire, au parfont de la forest. Si fu là bien sept jours. Chascun jour alloit ouir messe àl'ermitage. Et si faisoit mout de abstinences, comme de jeuner trois jours la sepmaine, et au vendredi vestoit la haire. Si se pensa, pour ce que le roy estoit vieulx et le royaume s'actendoit à lui, qu'il ne se esloingneroit point pour ce que, se il y venoit aucun triboul, qu'il y peust remedier. Si fut mout enuié. Si fut ung jour soiren la forest mout pensif et merencolieux et actendoitle chant des oiseaulx, mout delicieux, comme em plain temps d'avril. Si fist là une chansson où il avoit en reffroy :
Chant des oiseaux ne nulle joye Ne me pourroit conforter Quant celle que j'amoye Me veult d'elle si estrangier. Si lui mist bon chant.
Et puis se pensa qu'il feroit une emprinse où avroit fait d'armes. Si escript ses ordonnances et envoya querir ung nayn et le fist appareillier tresbien de robe de soye tresnoblement et lui bailla varlet et chevaulx et unes lectres escriptes en fourme qui disoient ainsi :«Le Chevallier Noir aux Armes Blanchesfait savoir aux meilleurs chevalliers de chascunecontree qu'ilz trouveront à la fontaine des Aventures ung paveillon noir aux blances armes tous les mardis de l'an à heure de prime. Ilz trouveront ung arbre où sera son escu pendu et y avra ung cor que ung nayn sonnera et, lorsqu'il sera sonné, il ystra une ancienne damoiselle encherclee d'or et ung hermite en sa compaignie, laquelle leur dira que ilz feront et les menera eu préoù le Chevallier Noir sera, armé de toutes armes, lequel joustera trois courses; et, aprés la jouste, il combatra d'espee trenchant sans pointe jusques à oultrance ; et celui qu'i conquerra demandera à tous les chevalliers, en bonne foy, la plus belle pucelle du royaume de la Petite Bretaigne. Et à icelle se rendra il prisonnier à faire sa voulenté de par le Chevallier Noir Dolent aux Armes Blances. Et est asavoir que tous ceulx qui avront jousté à lui se rendront de la Penthecouste en ung an en celle forest à une feste qui y sera ; et celui qui avra le mieux jousté avra la lance et le gonfanon et ung chercle d'or à marguerictes ; et celui qui plus fort avra feru de l'espee et qui plus avra combatu avra l'espee aux ronges doreez et la couronne d'or. Et, se il avient que aucun conquiere le Chevallier Noir, il le pourra envoier em prison à telle dame ou damoiselle qu'il lui plaira.»
Quant Ponthus oult baillié les lectres au nayn, il lui commanda qu'il allast par toutes les contrees de France là où il savroit nulles assemblees faictes, festes, joustes et que partout le feist assavoir. Le nain, qui bien fu enparlé, alla par tout païs layfaisant asavoir. Et se merveillent dont estoit le chevallier qui vouloit combatre et pour ce qu'il eslisoit tous lesmeilleurs chevalliers de chascune contree. Mout se appareillerent à y venir et disoient que grant honneur avroit celui qui avroit l'espee ou la lance et encores plus qui le pourroit conquerre.
Ne demoura gueres que de Bretaigne et de plusieurs païs en vint assez. Ponthus avoit ses gens jurés, prieur et hermite, de ne le descouvrir point. Il envoioit à Renes, qui paravant avoit à nom Ville Rouge, querre ce qui lui faloit. Il envoya querre une vielle damoiselle qui estoit sa privee et l'arroya à coste et en mantel de soye et ung large chercle d'or sur son chief gris, et avoit ung queuvre chief d'Allemaigne devant le visage que l'en ne la congneust. Et Ponthus estoit deffait en guise d'un hermite à ung chief et barbe blanche, et à ung faulx visaige, et tenoit en sa main une lectre de l'ordonnance.
Avint que celui mardi matin vint mout de chevalliers pour cuidier faire fait d'armes au Chevallier Noir. Si estoit à celle fontaine des Merveilles, et aucuns l'appelloient la fontaine de Bellenchon. Si virent tendu une grant tente et ung grant paveillon. Et ne demoura gueres que ung nayn yssit du paveillon, mout lait et mout camus, et vint à ung grant arbre où pendoit ung grant cor et l'escu noir aux armes blanches. Si print le cor et le sonna mout fort. Et, quant il eust sonné, du paveillon yssit la damoiselle et l'ermite qui la tint par le frain doré, et vindrent à l'escu et firent crier au nayn que de chascune contree les chevalliers qui vouldroient faire fait d'armes au Chevallier Noir pendissent chascun leur escu à celui grant arbre. A l'arbre avoit lances qui l'environnoient et y avoit crochés de fer où chascun pouoit pendre son escu.Chascunqui là feust fit pendre son escu. Et quant les escus furent pendus, le nain dit :« Ma damoiselle qui cy est me fait dire à vous que son ordonnance est qu'elle esluira entre tous voz escus quatre escus ausquieulx elle tirera une saecte empennee d'or. Et celui qu'elle ferra premier aille soy armer pour cest mardi, et celui esc[u] où elle tirera la seconde saecte s'apareille à d'uyen huit jours, et celui de la .IIIe. saecte au .IIIe. mardi s'apareille, et celui où elle ferra la quarte saecte s'apareille au quart mardi, et au bout du mois en trera arriere autres .IIII. à autres .IIII. escus. Et ainsi le fera par chascun mois d'icy au bout d'un an et seront cinquante deux chevalliers qu'il delivrera, des meilleurs et des plus renommez que ma damoiselle pourra esluire à son advis. Et cecy durera tout l'an ou tant qu'il treuve qui le conquiere par armes.»
Et, quant le nain eust ce dit, il entra tout à cheval au paveillon et aporta ung arc turquoisà merveilles bel et quatre saectes dorees et empennees d'or [et la damoiselle et l'ermite commencerent à cerner l'arbre et à regarder les escuz. Et quant ilz eurent bien chascun avisé et regardé, si conseilla l'ermite] à la damoiselle et lui dit lesquielx elle ferroit. Si trait ces quatre flesches, en fiert quatre escus dont le premier fu Benard de La Roche, tenupour le meilleur chevallier de Bretaigne ; le second fu Guieffroy de Lesignen, pour le meilleur de Poictou ; le troisieme fu Landry de La Tour, pour le meilleur des Angevins et Hurpois ; le quart fu le conte de Mortaing, pour le meilleur des Normans qui là fussent. Et, quant elle eust fait ces .IIII. trais, l'ermite la mena à la grant tente, qui estoit noire aux armes blances. Tantost il se descendit et s'arma de toutes pieces et yssi de la tente, l'escu au col, la lance eu poing, sur ung grant cheval noir, tout couvert d'unsiglaton noir aux armes blanches trop richement aroyé. Le chevallier fu grant et fenduet mout fit à redoubter. Mout fu regardé et remiré et mout se esmerveilloient qui il estoit, car renommee estoit que Ponthus estoit allé au royaume de Poullaine et de Honguerie à une guerre qui estoit par dela, pourquoy nul ne se pensoit que ce fust il.
Ne demourast gueres que Benard de La Roche, qui oult la saecte à son escu, vint noblement armé à grant foeson de cors et buisines sonnans que tout esbaudissoit. Le chevallier print une couppe d'or et pucha de la fontaine et en esrousa la pierre. L'eaue repandist ; si commencha à tonner et gresler et faire fort temps, més il ne dura gueres. Si s'en esmerveillerent mout les estrangiers de la merveille de celle fontaine. Et tousjours l'arousoit avant que combatre. Puis se remonta sur son cheval, tout heaumé, et print sa lance et ferit des esperons vers Bernard et Bernard vers lui. Si s'entredonnerent si grans coups qu'ilz briserent les escus et passerent oultre et revindrent arriere et s'entreferirent tellement que Benard et son cheval chaïrent. MaisBenard saillit sur piez. Et quant le Chevallier Noir le vit à pié, si se descendit et lui vint courre sus avec le bran d'acier fourby et lui donne de grans coups là où il le pouoit actaindre. Benard se deffent à son pouoir, mais Ponthus fiert si grans cops qu'il abat quanqu'il actaint, et fiert si grant coup qu'il abat la ventaille du heaume et tout le chercle et le blesche ung pou au visage, et Benard haulce le bran et ferit Ponthus, mais Ponthus gecte l'escu au devant et le coupdescend sur l'escu et y entre bien demi pié et tellement qu'il ne pouoit avoir son bran, tant tenoit fort. Et Ponthus, qui bien l'aperchut, tira à soy son escu de grant force tant que le bran et tout s'en vint enssemble. Et quant Benard se vit sans espee, si fu en malaise. Et Ponthus lui dit :« Dont chevallier, il est temps que vous aillés à la mercy de la plus belle pucelle de ce royaume.»Et Benard ne respond mot, comme celui qui est fel et courouché. Et Ponthus lui dit :« Ja, se Dieu plaist, chevallier, je ne vous ferray quant vous n'avez de quoy vous deffendre.»Alors Benard vient et le cuide prendre aux poings, et Ponthus, qui grant et fort estoit, s'avance et le print au heaume et tire à soy felonneusement, qu'il le feist cheoir des mains à terre et le met soubz soy, et puis lui dit :« Je vous laisse aller à la prison de la tresbelle et la me salués de par le Chevallier Noir.»
Si se retrait et Benard vit bien la debonnaireté du chevallier. Si l'em prisa plus et vint aux chevalliers qui regardoient la bataille et leur dist :« Beaulx seigneurs, j'ay trouvé mon maistre. Oncques mais netrouvay si dur chevallier ne si courtois ne plus fort. Si vous demande que vous me diez laquelle est la plus belle de ce royaume.»
Si se tindrent à la fille au roy, nommee Sidone, et en out la vois de tous. Si s'en parti Benard à aller à Vennes.
Si laisse ung pou de Benard et revieng à Ponthus.
Ponthus monta sur son cheval et se mist en la forest, bruiant et courant, et alla par certains chemins qu'il savoit bien, que nul ne sceut qu'il devint. Si vint au prieuré et entra ens et ferma la portesur lui et descendit et se fist desarmer. Et la damoiselle et le nayn et les autres en faulx visages demourerent jusques à la nuit es paveillons et puis s'en vindrent quant tous furent retrais.
Si laisse d'eulx à parler et reviens à Sidone et à Benart de La Roche.
Sidone estoit jour et nuit en malaise et en doulleur, car, quant Elios, sa damoiselle, lui eust compté que Ponthus lui avoit dit qu'il iroit une piece hors du païs, si pensa que c'estoit pour la mauvaise chiere qu'elle lui avoit faicte. Si s'en repentoit à merveilles et se clamoit souvent et menu :« Lasse! chetive ! Or l'ai ge perdu par ma grant folie ! Honny soit qui premier m'aporta les nouvelles, car je vois bien et congnois que, ce ne feust la paour qu'il a que je ne soie mal de lui, il n'eust pas laissé le païs. Ce a esté à moy grant folie de doubter que son doulx cueur ne fust loyaulx plus que nulz.»Lors plouroit et doulousoit en son cueur et le regretoit en paour et tristrour de l'avoir perdu. Ainsi se doulousoit nuit et jour. Mout avoit grant plaintes à la court de Ponthus. Le roy ne pouoit taire, qui mout le regretoit, et si faisoit son germain et ses autres compaignons et toutes manieres de gens grans et petis. La court estoit triste.
Ne demoura gueres que Benard vint à la court. Si demanda la belle Sidone et dit qu'il estoit son prisonnier. Le roy le envoya querre. Si vint à grant foison de dames et de damoiselles. Et là se assemblerent pour oïr le sire de La Roche Benard chevalliers et toutes manieres de gens. Et, quant ellefu arivee en salle, Benard s'agenoulla devant elle et lui dit hault, que le pouoient oïr :« Madame, dit il, à vous m'envoye le Chevallier Noir auxArmes Blances, lequel m'a, par sa proesse, conquis par armes et m'a dit que je me rendisse prisonnier à la plus belle pucelle damoiselle de ce royaume. Si ay enquis à tous les chevalliers et escuiers qui là estoient laquelle estoit la plus belle ; si se tindrent tous à vous. Et me rens à vous en vostre prison comme vostre chevallier à en faire comme du vostre. Et encore me dit que je vous saluasse à lui.»
Sidone rougit et oult ung pou de honte pour ce que l'en la tenoit la plus belle.« Vraiement, dit elle, la leur mercy, car ilz m'ont petitement advisee. Mais je mercie le chevallier qui vous envoye cy. Més dictes moy se vous savez qui il est. - Vraiement, dit il, madame, nennil. - Comme, dit le roy, l'en ne peult savoir qui il est ? - Vraiement, dit Benard, non, mais tant dy je qu'il est le plus beau chevallier armé que je vis oncques et qui mieux soit ferir de lance et d'espee, et me semble qu'il est ung pou plus grant que Ponthus et mout lui ressemble, mais ce n'est il pas, car l'en dit qu'il est au royaume de Poulaine ou de Hongrie en une guerre qui y est.»
[Assez y eust parlé du Chevallier Noir] et comment ce prouchain mardi il doit combatre à Guieffroy de Lesignen et l'autre à Landry de La Tour et puis au conte de Mortaing.
Le roy et les dames firent grant chiere au sire de La Roche et mengerent tous en salle avec le roy. Sidone se bourdoit avec Benard et lui disoit :« J'ay bien chier d'avoir ung tel prisonnier comme le sire de La Roche. Si devez avoir grant doubte quelleprison vous avrez à souffrir.»Et Benard se print à sourrire et dit :« Madame, se vous ne me faictes plus dure prison que ceste ycy, je l'endureray bien, et saichiez que je pense que,avant qu'il soit ung an passé, vous en avrez plus largement et que je ne seray pas seul.»
Aprés mengier commencerent les dances et les karolles. Mais Sidone ne danssa gueres et enquores en fit elle mains, se ne fut de paour que l'en s'aperchut de son courous.
Si laisse de eulx et de la court et reviens au second mardy.
Le jour fu beaulx et clers. Et le sire de Lezignen, qui à merveilles estoit bon chevallier, fu armé de toutes armes et vint devant la fontaine. Et le Chevallier Noir sailli des paveillons, la lance eu poing, l'escu au col. Et, dés ce qu'ilz s'entrevirent, ilz laisserent courre les chevaulx et s'entrevont donner grans coups, tant que les chevaulx chaïrent sur les cuset à pou que tout ne cheut. Si se resourdirent et reprindrent autres lances grosses et fortes et tranchans, et se esloingnierent et vindrent quanque ilz peurent venir comme pour hurter de corps et de chevaulx. Si se donnerent es escus bouclés si grans coups que tous cheïrent, chevalliers et chevaulx ; et fu si rudement que le cheval Guieffroy de Lezignen lui cheït sur le corps, la teste du cheval dessoubz. Et ne se pouoit bougier le chevallier ne le cheval, car Guieffroy avoit la cuisse et la jambe dessoubz le cheval et en estoit mout froissié. Ponthus se releva, cheval et tout, et eust grant honte d'avoir ainsi esté abatu. Si regarda le chevallier qui ne pouoit bougier de dessoubz le cheval. Lors se descendit et vient auchevallier et lui aide tant qu'il le trait de dessoubz le cheval. Et avoit le pié hors de la meulleet ne se pouoit soustenir que sur ung pié, mais touteffois mectoitla main à l'espee, comme celui qui de grant courage estoit et de grant hardement. Mais quant Ponthus vit qu'il ne pouoit apuier que sur ung pié, si ne le voult pas ferir et le laissa ferir ung coup ou deux et lui dit :« Chevallier, je vous voy en petit parti, que honte seroit à moy de vous assaillir. - Pourquoy, dit Guieffroy, je ne me tieng pas pour oultré tant que je puisse tenir mon espee.»
Et comme il s'abandonna à ferir Ponthus, il encontra une pierre de son pié si que il convint que il chaït. Et Ponthus lui aide à soy relever.« Sire, se vous feussiez bien sain, je vous courusse sus, mais je voy bien vostre enssongne. Vous ne vous rendrez pas à moy, més à la plus belle damoiselle de Bretaigne qui vous prendra à mercy et la me salués de par le Chevallier Noir. Si vous pry que n'en façon plus que fait en avons, car je say bien que, se vous fussiez bien sain, que vous ne me laississiez pas si entier comme vous me laissiez, car je congnois bien vostre proesse dés pieça.»Et quant Guieffroy vit la debonnaireté du chevallier, si l'en prise mieulx et lui dit :« Sire, je yray là où il vous plaira moy commander. Et, se je cuidasse qu'il ne vous despleust, je vous demandasse vostre nom. - Sire, ne vous ne autre ne le savrez quant à present.»Et Guieffroy s'en taist de en plus parler ne enquerre.
Si print congié de lui et se retourne à la forest couvertement par ses sentes comme il avoit fait l'autre fois. Si se merveillerent mout les gens qui virent la bataille et disoient :« Mout courtois et gentil est le Chevallier Noir. N'avés vous pas veu ladebonnaireté de lui, comme il n'a pas voulu atouchier le chevallier puis qu'i l'a veu si mehaignéet comme i l'a par deux fois relevé ! »Mout en faisoient grant compte et lui donnoient grant los. Si vindrent à Guieffroy de Lezignen qui bougier ne se pouoit. Si dist à Landry :« Beaulx compoins, je actendray jusques à mardi pour vous faire compaignie à aller veoir la belle Sidone se vous ne mectez plus grant remede en vous que je n'ay fait à moy. - Sire, dit Landry, des aventures d'armes nul ne peult jugier, car trop sont merveilleuses, ne vous ne pouez mais de ceste aventure, car ce a esté à la chaite de vostre cheval, dont nul ne se pourroit garder. Mais je ne pensse pas avoir honte se je poursuis tel chevallier comme vous et Benard de La Roche.»Si parlerent assez de plusieurs choses. Et fu prins le plus souef que l'en peult et fut mené à Monford et fut adoubé, qu'il peut chevaucher à une pallectel'autre mardi que le jour fu bel et cler.
Or advint que ce jour de toutes pars vindrent voir la bataille plusieurs gens tant que, à heure de prime, le Chevallier Noir aux Armes Blances yssit hors des paveillons, lui et sa damoiselle et son nayn ; et d'autre part vint Landry de La Tour. Si midrent leurs lances soubz les coutes où les gonffanons pendoient et de grant aïr s'en vont ferir sans abatre. Si passerent oultre et revindrent arriere mout radement qu'ilz se passerent leurs escus et rompirent leurs lances et se recoururent susdes brans d'achier, et se donnoient de grans coups là où ilz se pouoient actaindre souvent et menu. Si furent grantpiece à cheval. Et touteffois Ponthus se droiche bien es estriers et fiert Landry de toute sa force si que i l'estourdit et estonne. Et quant Ponthus eust fait ce coup, si le vit canceller.Si le print au heaume et le tire de toute sa force et l'abat à terre mout estourdi. Et touteffois se releva le plus tost qu'il peust. Et quant Ponthus le vit à terre, si dist qu'il ne l'asaudra pas à cheval, et il soit à pié que à honte ne lui soit tourné. Si se descend de cheval et met l'escu devant soy et l'espee au poing, et vient lui courre sus. Et Landry s'apareille de soy deffendre au mieulx qu'il peult, car il sçay bien qu'il n'a pas à faire à enfant. Ponthus vient et le fiert ung coup et le bran glace et fiert parmy l'escu si que il en abat ung quartier. Et Landry le refiert de grans coups où il peult actaindre et mout bien se deffend à son pouoir, comme ung chevallier qui à merveilles estoit fort. Si endura mout. Et Ponthus lui donne de grans coups là où il le peult actaindre. Si se merveille mout comme il pouoit tant soustenir vers lui. Si furent depechiés les escus et les heaumes et se lasserent tant au premier assault qu'il convint qu'ilz reprinssent leurs alaynes ung pou et se appuierent sur les brans. Si parla premier Landry et dit :« Dam chevallier, je ne say qui vous estes, mais tant puis je bien dire, je ne penssoie pas tant trouver au matin de force ne de vaillance en vous comme je l'ay esprouvé. Mais, avant que vous me oultrez par armes, encores vous convendra faire plus fort que vous n'avez fait. - Voire, dit Ponthus, par sainte foy, vous vous rendrez à la belle damoiselleoumon cueur me ment. Si lui portez cest don de ceste espee.»
Lors haulce l'espee et fiert, comme celui qui a mout grant vergongne de ce qu'il lui dure tant. Lors commencha la bataille si dure que le sanc leur rayoit es piés. Et, quant Ponthus lui eust donné [cecop, Landri lui donna] ung cop emprés le temple, tant que le heaume estoit mout empiré. Si tourne son escu et prent le bran à deux mains et fiert si grant coup Landry qu'i fut estonné ; et ce n'est pas merveille, car trop longuement avoit duré la bataille d'entre eulx deux, que à paine se pouoient plus soustenir. Et tant fiert et refiert qu'il aperchoit bien que Landry estoit las et estourdi de coups avoir donnez et receus. Et cil le hate plus et plus, et tant qu'il le vit ung pou canceller. Si vient et le boute de toute sa force, tellement qu'i le abat et cheïrent tous deux. Mais Ponthus chaït dessus tant que Landry ne se peust resourdre. Et Ponthus lui dit :« Chevallier, rendez vous.»Et Landry ne sonnoit mot et endure à quelque paine et a grant deul de soy rendre. Si lui dit, comme celui qui à merveilles estoit courtoiz :« Dam chevallier, rendez vous à la belle damoiselle, je vous em prie, et que plus n'ait debat entre vous et moy, car assez nous sommes esprouvez l'un à l'autre.»Et lors congnoit bien Landry de La Tour la courtoisie du chevallier avecques qui il combatoit, et lui dit :« Sire, à celle me rendray je voulentiers, puis qu'il vous plaist. - Et il me suffist, dit Ponthus.»
Lors se lieve mout las et mout traveillié des grans coups donnez et receus et de la grant bataille qui tant avoit esté dure. Si vint à son cheval à quelque paine et monta dessus et se fiert à la forest, là où il avoit plus grant espece, si grant alleure qu'ilz le perdirent de veue. Et Guieffroy de Lezignen et plusieurs vindrent à Landry de La Tour et lui demanderent comme il le faisoit, et il leur dit que bien selon le mal qu'il avoit,mais qu'il a trouvé son maistre.« Haa, dit Guieffroy, beaulx compaignons, nous irons, vous et moy, à la tresbelle et nous rendrons à sa mercy. - Sire, dit Landry, je vous y feray compaignie, car raison n'est pas que vous y allez sans moy.»Ainsi se bourdoient l'un compaignon de l'autre. Si fust desarmé et eust grant foison de plaies, mais il n'a garde, car il n'a playe de quoy il laisse à chevauchier.
Si allerent le tiers jour eulx rendre à la belle Sidone. Et le roy leur fit grant chiere et grant joye come aux deux meilleurs chevalliers que l'en seust trouver en nulle terre et plus renommez de grant chevallerie. Si vindrent à Sidone et se mistrent à sa mercy. Et celle, qui mout estoit saige et courtoise, les receust à grant joye et les festia et honnora mout et leur donna manteaulx de soye fourrez de ver et chaintures belles et riches, et à chascune pendoit une tresbelle omosniere. Si la mercierent les chevalliers et didrent que bien leur estoit prins de leur prison, car telle prison n'est pas forte à endurer.« Seigneurs, dit elle, je ne say qui est le chevallier qui cy vous envoye, mais lui et vous me faictes grant honneur sans cause, car de plus belles et de mieulx advenantes en a assez en ce royaume, qui bien les vouldroit cercher et esluire. - Madame, distrent les chevalliers, il convient croirre le commun, car tous vous ont esleue pour telle.»Si bourderent assez demaintes choses. Si furent là deux jours, l'un o le roy et l'autre avec Sidone. Et puis leur donna congié.
Si s'en partirent pour venir veoir la bataille du conte de Mortaing, quimout bon chevallier estoit. Si yssit la vielle et le nayn, et avoit ung arc turquoys et ces .IIII. saectes, comme autrefoiz ouy avez, et l'ermite au faulx visage la tenoit par le frain doré et lui faisoit signe ausquieulx escus elle ferroit pour celui mois. Et la vielle fiert premierement en l'escu Thibault de Blois, qui mout estoit renommé estre bon chevallier ; et l'autre saiete en l'escu au conte de Dampmartin ; la .III.e en l'escu Henry de Monmorransin ; la .IIII.e saiete en l'escu Robert Roseillon. C'estoient les .IIII. chevalliers plus renommez de grant chevallerie dont les escus fussent pendus pour la journee, car Ponthus avoit ses espies qui s'enqueroient des meilleurs chevalliers dont les escus estoient pendus et quelx armes ilz portoient. Pour ce ne pouoit faillir. Donques dirent que la vielle n'avoit pas failli à esluire des meilleurs. Et quant elle out trait ces .IIII. saectes, si se retrait es paveillons.
Et ne demoura gueres que le Chevallier Noir yssi, armés de toutes armes, l'escu au col, la lance au poing. Et d'autre part vint le conte de Mortaing, mout richement arroyé, atout grant foison de trompes, de buisines et de frestiaulx. Et dés que ilz s'entrevirent, si lesserent les chevaulx et se donnent de grans coups. Mais Ponthus renverse mout leconte et à pou qu'il ne le abate. Si midrent la main à l'espee et s'entrecoururent sus mout radement. Mais Ponthus fiert si grans coups et si roides qu'il couppe quanqu'il actaint. Le conte se deffend à son pouoir. Si dura la bataille longuement. Mais Ponthus, qui grant et fort estoit à merveilles, le prent au heaume et lui tire si fellonneusement qu'il lui arrache et gecte à terre, etdemoura à la coiffecte de fer, et lui donne ung grant coup d'espee et lui dit qu'il se rende et ne le fiert point de trenchant. Et le conte endure mout ; mais au fort il convint qu'il se rendist, voulsit ou non. Si lui commanda soy rendre à la plus belle damoiselle de Bretaigne. Si s'en parti et se mist en la forest comme il avoit acoustumé. Et le conte alla soy rendre à la belle Sidone, comment les autres avoient fait. Si lui fist grant honneur et si fist le roy, son pere.
L'autre mardi se combatirent Thibault de Blois et puis les autres ensement jusques au bout du mois, mais ce seroit moutà racompter les joutes et les batailles que chascun fist celui mois et les autres, car mout y out de belles joutes et de grans estours et de nobles fais d'armes qui longs seroient à racompter, qui tous les vouldroit deviser. Mais la fin fu que tous furent oultrez d'armes et envoyez à la prison de la belle Sidone. Si furent .LII. chevalliers des meilleurs que l'en peust trouver en nulle terre, car pour honneur conquerre, chascun qui ouoit que les bons chevalliers s'i alloient essaier et qu'il esluisoit tousjours les meilleurs chevalliers pour faire aucuns fais d'armes, chascun oult desir d'estre du nombre et de essaier à lui. Et tant en fut la renommee parFrance et Allemaigne et par tous autres païs que tous venoient là et mectoient leurs escus. Et en vint mout du royaume de France et d'autres royaumes et contrees. Et Ponthus esluisoit tousjours les meilleurs et ne combatoit que à ung de chascune contree pour plus aller loing la renommee de lui. Si en fust du nombre des .LII. le duc d'Autheriche, le duc deLorraine, le duc de Bar, le conte de Montbelliart, le conte de Montford et mout de contes et ducs, Messire Guillaume des Barres, messire Ernoult de Henault, le conte de Savoye et plusieurs bons chevalliers. Si me tais de les nommer tous, car trop seroit longue chose à racompter.
Si reviens à ma matiere pour moy abregier - tant qu'il avint que la Penthecouste fu venue au bout de l'an que tous les prisonniers vindrent la soy rendre, comme ordonné leur estoit.
Ponthus fist faire une grant salle couverte de feulles et de verdure jouxte la fontaine des Merveilles, que l'en dit de Belleton, et envoya querre viandes et toutes manieres de vins et tous estoremens, et escript au roy ung bref pallant ainsi :« Au bon roy de Bretaigne, le Chevallier Noir es Armes Blances, salut et toutes amitiés et honneur. Le Chevallier Noir vous prie humblement qu'il vous plaise estre à ceste feste de Penthecouste en la forest de Brecelien en la fontaine des Merveilles, acompaignié des plus belles dames et damoiselles de vostre royaume, et n'ombliez pas vostre fille, pour veoir et conseillier à qui le pris sera donné, à celui qui mieulx avra jouxté et celui qui mieulx et plus fort avra combatu des .LII. chevalliers de chascun mardi de celle annee.»
Quant le roy eust veu le brief et les lectres, si eust tresgrant joye et dit que grant honneur lui faisoit le Chevallier Noir et dit que là seroit il. Et envoya querir sa fille et lui dit les nouvelles et lui encharge de querre des plus belles dames et damoiselles de son royaume à venir avec elle à la Penthecouste.« Etbelle fille, ditle roy, vous le devez faire, car le Chevallier vous a fait grant honneur qui, par son espee, a envoyé en vostre prison tant de bons chevalliers et de grans seigneurs, dont grant honneur vous est venu et aussi à nostre royaume, dont je me tien mout à tenu au Chevallier.» La belle Sidone s'agenoulla et dit : « Puis qu'il vous plaist, je feray vostre commandement.»Si fist escrire lectres aux grans dames de Bretaigne, et qu'elles fussent à Plermel, à elle, la sourveille de Penthecouste, et amenassent en leur compaignie des plus belles dames et damoiselles qu'elles pourroient trouver. Les dames qui oÿrent le mandement de Sidone ourent grant joye et s'arroierent et vindrent à la journee.
Là fut grande l'assemblee. Si vindrent au jour de Pentecouste et amenerent tentes et paveillons et firent partout tendre, qu'i vous semblast ung grant oost. Ponthus vint au devant du roy et avoit envoyé .XIII. paire de robes de parement à ses .XIII. compaignons et unes à Herlant le seneschal, et les eust envoyé querir dés le jour devant pour lui faire compaignie. Si ne fait pas à demander se son germain Pollidés et ses compaignons eurent grant joye de l'onneur que Dieu lui avoit donné. Ilz allerent contre le roy. Et quant le roy sceut que c'estoit Ponthus qui tant d'armes avoit fait, si ne fait pas à demander la joye qu'il en eust et la feste et l'onneur qu'il lui feist, et ne se peult tenir à l'acoller et baisier. Et puis lui dit :« Vous vous estes grant piece cellé de nous. Et disoit l'en que vous estiés en Hongrie ou en Poulayne en une guerre qui y estoit, mais, en bonne foy, mon cueur me disoit quech'estiez vous qui faisiés tieulx merveilles». Ponthus rougit et ne sonne mot, car il a honte dont le roy le loe.
Aprés ce il alla contre Sidone. Mout fu bien acompaignie de belles dames et damoiselles. Ponthus s'acline vers elle et la salue et elle lui rent son salut, comme celle qui avoit toute la joye que cueur pourroit avoir ne penser. Et touteffois lui dist en riant :« Comme, Ponthus, vous vous estes longuement cellé de nous en celle forest ! Je me doubte que n'y soiés devenu sauvage. - Haa, madame, dit il, sauf vostre grace, je suis bon à aprivoiser.»Si s'en part d'elle, comme celui qui est tout entreprins de veoir sa dame, qui de si loing temps ne l'avoit veue. Si va saluer les dames qui s'estoient ramees de feulles et de chappeaulx. Si leur dit :« Mesdames, je pry Dieu que chascune ait ce que son cueur desire, car, en bonne foy, c'est belle chose que de voir si belle compaignie.»Les dames lui rendirent son salut, qui toute joye avoient de le veoir, car à merveilles l'amoient sur tous chevalliers, et disoient l'unà l'autre :« C'est Ponthus, le bel et bon chevallier. Benoist soit Dieu de si grant honneur lui avoir fait et le nous veulle sauver comme le meilleur chevallier du monde.»
Mout tenoient grans paroles de lui prez et loing. Si arriverent à la fontaine le roy et les dames à grant joye et se descendirent. Et d'autre part vindrent les chevalliers estrangiers. Le roy et les dames leur firent grant joye. Là avoit grant son de instrumensde maintes manieres, que toute la forest retentissoit et bondissoit. Et porterent grant honneur le roy et Ponthus aux ducs et aux seigneurs, comme au duc d'Auteriche, de Lorraine, de Bar et au conte de Dampmartin,de Savoye, de Monbelliart et plusieurs autres grans seigneurs. Si allerent oïr messe que l'evesque de Renes chanta. Aprés vindrent en salle. Si se sidrent le roy et les dames et Sidone au grant dés, et aprés chascun selon ce qu'il estoit.
Grant fu la feste et grant estoit la salle. A ung costé estoient pendus les escus des cinquante deux chevalliers conquis. Mout fu bel l'entremés et estrange, comme d'enfans armés qui combatoient ensemble et autres choses diverses. Si fit l'en lever six des plus belles dames et six damoiselles et six des plus bons et vieux chevalliers et six escuiers. Les ungs porterent la lance et le gonfanon noir aux armes blances de grosses marguerictes et perles d'Orient, et ung chercle d'or à merveilles riche de perles et de bonnes pierres. Les autres porterent la riche espee au pommel d'or aux renges de soye ouvrees de riches pierres et fines marguerictes d'Orient, et une riche couronne d'or à grosses marguerictes de parleset de pierres precieuses, que belle chose estoit à veoir ces richesses. Ponthus les avoit gaengnees à la nef au soudain. Si disoit en lui que mieulx ne les pouoit emploier que devant tant de princes, car tous ses fais y pairoient mout honnourablement. Les dames et les chevalliers tournoient et aloient par la salle en chantant aussi comme se ilz ne seussent à qui les presenter. Et puis vindrent devant le sire de Lesignen et lui presenterent la lance et le gonffanon, et le riche chercle d'or lui midrent en son chief pour le mieuxjoutant. Aprés vindrent à Landry de La Tour et lui presenterent la riche espee, et lui midrent en son chief la riche couronne, voulsist ou non, car mout se excusa et la cuida refuser, et disoit qu'ilz lui faisoient honneur et qu'il nel'avoit pas deservi, et qu'il y en avoit plusieurs qui mieulx l'avoient deservi, et rougisoit et avoit honte. Mais Ponthus l'avoit ainsi ordonné, car il disoit, en bonne foy, qu'il lui avoit donné le plus à faire pour ung jour. Guieffroy avoit auxi tresbien jouté. Et commencerent menestrieux à sonner de toutes manieres d'instrumens et heraulx à crier que l'en ne oÿst pas Dieu tonner, que tout retentissoit, bois et jardins. Mout y oult donné de divers més et bons vins, et donné de grans dons à heraulx et menestrieux.
Ponthus vint derriere le roy et lui dit en l'oraille :« Sire, se il vous plaisoit, l'en feroit crier les joutes à demain et à mardi à Renes pour ce que vous congnoissezces ducs et ces princes, car ce seroit vostre honneur. - Haa, dit le roy, en bonne foy c'est bon conseil et loyal, et vous pry qu'il soit ainsi fait.»Lors Ponthus appelle ung herault et lui fait crier que le Chevallier Blanc à la Rose Vermeille sera cest lundy et mardy à la ville de Renes, soy sixiesme de compaignons, pour delivrer toutes manieres de chevalliers de trois lances; et celui de dehors qui avroit le pris du lundi avroit la chainture et l'omosniere de la plus belle de la feste ; et celui du mardi avroit ung esprevier mué et longuesde perles et marguerictes, et ung chappel que la plusbelle lui dourroit ; et celui dedensqui mieux jousteroit avroit l'anel de la plus belle.
L'endemain s'en partirent bien matin et allerent oïr messe à Saint Pierre de Regnes et puis mengerent ung pou. Si allerent es escharfaux le roy et les dames. Si vint Ponthus, lui et son cheval tout blanc à une rose vermeille qui signifioit sa dame, et ses cinq compaignons,dont l'un estoit Benard de La Roche, le viconte de Leon, le viconte de Donges, Polidés et Herlant le seneschal, tous bons chevalliers. Les joustes furent grandes ce lundi, et le mardi oult mout de belles joustes et de grans coups donnez. Mais sur tous joustoit fort Ponthus, car il abatoit chevalliers et chevaulx et faisoit tieux merveilles que chascun doutoit bien à l'encontrer. Si y metoit cueur et voulenté pour sa dame qui devant estoit. Grans et petis le louerent, et en parloient les dames et disoient :« Veez le venir, qui tout abat devant lui. Fol est qui va contre lui. Sa lance n'espargne nul qu'elle ne mehaigne ou fache cheoir.»
Sidone qui voit que les dames le louoient si ne sonne mot et garde que nul ne s'aperchoive qu'elle en ait joye plus que d'un autre, combien que en son cueur en soit toute liee. Tresbien jousta le duc d'Auteriche, celui de Lorraine, le conte de Savoye, celui de Montbeliart et plusieurs autres. Mais trop long seroit à racompter tous les bons joustans du lundi et du mardi. Mout furent bien et honnourablement festoyés au soupper du mardi, dont la feste fu grande et liee. L'en donna le pris dehors du lundi au conte de Montbeliart, mout bonchevallier, et oult la chainture et l'omosniere de Sidone, parce qu'elle fut esleue la plus belle. Le pris dehors du mardi fu donné au duc d'Auteriche ; si oult l'esprevier aux riches longes et le chappel de Sidone. Ponthus eust le pris du lundi et voult que celui du mardi feust donné au sire de La Roche, lequel avoitmieulx jousté de tous, fors Ponthus à qui nul ne se apparagoit de trop bel. Les dames envoierent ung anel à ung gros ruby à Ponthus et ung fermail trop riche à Benard de La Roche. Heraulx et menestrieux menoient grant joye et grant noise. Aprés soupper furent les karolles, les dances et les chanssons jusques à mynuit, et puis burent et mengerent espices.
Et aprés prindrent les estrangiers congié du roy et de Sidone et des grans dames, et s'en partirent le mercredi au matin aprés la messe. Et Ponthus les convoye jusques à Chastiaugiron où il avoit fait appareillier à disner. Et aprés disner les vouloit encore convoier, més les seigneurs ne le vouldrent souffrir. Si se offrit il mout à eulx, et prindrent congié les ungs des autres. Mout se louerent les seigneurs de la bonne compaignie et courtoisie de Ponthus, et que vraiement il estoit le plus beau chevallier et le meilleur et le plus gracieux, à leur advis, du monde, et qu'i n'avoient oncques veu le pareil. Et aussi se loient ilz de Sidone, de sa beauté et courtoisie, et que bien seroit eureux qui avoir la pourra. Et Ponthus s'en retourna au roy et aux dames. Aprés disner prindrent congié les dames et les chevalliers de Bretaigne du roy et de sa fille. Leroy s'en vint chantant et esbatant, lui et sa fille, vers Sichino.
Une fois parloient Sidone et Ponthus ensemble. Si dit Sidone à Ponthus :« Haa, Ponthus, vous vous estes cellé longuement de nous. Mout me esmerveilloye que je n'auoyeautrement nouvelles de vous. - Madame, dit il, je vous servoye chascune sepmaine d'un chevallier. - Vous dictes voir, doulx amy. Vousm'avez envoyé des plus nobles chevalliers que l'en peust trouver, mais pourtant me eust fait tresgrant plaisir de savoir qui les m'envoyoit et qu'ilz venissent de par vous, car tous disoient que vous estiés en Hongrie. Si estoie mout merveillie que vous ne m'aviez autrement fait savoir vostre allee, dont j'avoye le cueur trop en malaise. - Haa, madame, dit il, je n'estoie pas loing de vous. C'estoit le cueur et la pensee de moy, et tout ce que je faisoie je le pensoie à faire tout pour l'amour de vous et de acroistre vostre bonne renommee, car je savoye bien que vous seriez esleue pour la plus belle dame de Bretaigne. Si ay tant fait que des meilleurs chevalliers que l'en saiche vous sont venus veoir et mectre à vostre mercy. Mais pourtant, madame, en bonne foy, ne l'ai ge pas fait, més vous, madame, dont je vous mercie, qui le pouoir et le hardement m'avez donné, car de moy je ne l'eusse sceu ne ozé entreprendre. - Ponthus, dit elle, je say bien que cest bien et honneur vous vient de Dieu et non d'ailleurs ; c'est que vous aymez Dieu et creignez et Il vous en donne la grace, la force et le hardement. Si L'en devez mout mercier. - Madame, dit il, si fai ge, més je pense que l'entreprinse vint de vous. - Or Ponthus, dit elle, laissons ces parolles, car, en bonne foy, la plus grant joye que mon cueur peultavoir c'est de oïr bonnes nouvelles de vous, tant comme je vous trouveray loyaulx à garder l'onneur de monseigneur et de moy. - Madame, dit il, de ce vous tenez certaine, car je aymeroye mieulx estre mort que de l'avoir pensé autrement, par ma foy.»
Sur ces paroles ariva Guenellet, l'un des .XIIII. compaignons. Guenellet estoit mout envieux et beau parleur et grant flateur.Si avoit grant envie sur son maistre et avoit deul que nulavoit maistrise en la court plus que lui. Si voit le roy vieulx. Si se pensa que par parler et par flater il seroit le maistre. Si se pensa de eslongner son maistre qu'il veoit le plus privé du roy et, s'il le pouoit une fois estranger de court, il seroit le maistre. Si ne se pouoit tenir de faire traïson. Si le vit tout seul ou bois où il chassoit. Si lui dit :« Je vous diray ung grant conseil, més que vous me jurez loyaument, en parolle de roy, de moy celler. - Je le vous jure, dit le roy, qui fut tout plain et loyal et faisoit bonne foy en lui. - Mon tresredoubté seigneur, vous m'avez nourry et fait, et tout le bien que j'ay est de vostre bienfait. Si vous doy plus amer que pere ne mere et que tout le monde. Et pour ce ne pourroit souffrir mon cueur vostre dommage ne deshonneur. Et pour ce je vous veul adviser d'une chose qui touche grandement vostre deshonneur. Combien que j'ayme Ponthus plus que homme qui vive fors vous, si ne le vouldroie point soustenir contre vostre estat, tant vous ayme. Sire, il est ainsi que Ponthus ayme madame, vostre fille. Si vous en advisez, car il est mout beau chevallier. Sy ay doubte que aucune folle amour y n'y ait, dont vous et elle pourriez avoir grant honte et deshonneur. - Haa, dit le roy,Guenelet, or voy je bien que vous me aymez mout et que vous ne vouldriez pas mon deshonneur. Si en suis envers vous tenu à tousjours més et vous en mercie grandement.»Et ainsi le mercya le roy, comme celui qui cuide qu'il lui die voir.« Haa, dit Guenelet, vous ne m'endevez ja mercier, car je me tiens tant tenu à vous qu'il n'est riens que homme mortel peust faire pour son seigneur que je ne le feisse pour vous, mesmement mourir pour vostre vie esloingner, se mestier estoit. Mais, sire, je vous diray comme vous le pourrez bien esprouver : se il dit qu'il ne l'ayme point, si lui dictes qu'il face serment qu'il ne l'ayme point. Vous verrez à l'adventure qu'il n'en vouldra riens faire.»
Or avoit oÿ dire Guenelet à Ponthus que, aux parties de Galice ne d'Espaigne, nul filz de roy ne doit faire serment de donner à entendretant comme il se peult combatre ; et, se il faisoit autrement, il estoit deshonnouré. Et pour ce dit ceste chose au roy, car il savoit bien qu'il ne feroit point le serment et par celle voye il le mesleroit et estrangeroit de la court pour l'avoir mieux empongnee à lui, car nul envieux ne peult riens souffrir.
Le roy fu pensif et merencolieux de ces nouvelles, comme celui qui à merveilles aymoit sa fille et qui paour avoit de son deshonneur. Quant il fut venu du bois et descendoitde dessus son pallefroy, Ponthus, qui là estoit, vint pour prendre son espee et ses gans comme acoustumé l'avoit. Mais le roy se tourna autre part et ne fist semblant de lui ne de parler avec lui. Quant Ponthus l'aperchut, siseust bien qu'il estoit marry à lui. Si lui va dire :« Comme, sire, suis je meslé avecques vous ? Pour Dieu, dictes que j'ay forffait. - Haa, dit le roy, qui mout fu couroucé, Ponthus, Ponthus, j'ay faicte petite nourretureen vous, quant vous visez à moy faire deshonnorer. - Comme, sire, dit Ponthus, par quelle voye ? - Par ce, dit le roy, quevous aymez ma fille pour la deshonnorer, et je n'ay enffant qu'elle, qui est toute ma joye et esloingnement de ma vie. - Sire, dit Ponthus, qui vous a ce dit ? S'il y a nul qui l'ose dire, je suis prest maintenant de monstrer par mon corpsqu'il ment faussement, sauve l'onneur de vous. - Nennil, dit le roy, més, se vous voulez jurer sur Saintes Euvangilles de Dieu que vous ne le aymés point comme dy, par adventure vous croirroi ge. - Sire, à dire que je ne l'ayme point comme je doy la fille de mon droit seigneur ne di ge mie, mais que je voulsisse faire chose ne penser qui touchast au deshonneur d'elle ne de vous, je respondray comme loyal chevallier doit faire. Haa, sire, vous savez que autre chose ne me devez demander à mon honneur, car vous savez que filz de roy ne doit faire serment de donner à entendrede quelque chose tant comme il pourra soy deffendre avec son corps, car c'est l'usaige du païs dont je suis. - Je ne say, dit le roy, qui mout est fel des paroles qu'il a oÿes. - Sire, dit Ponthus, encore vous offrai ge ainsque je veul combatre à deux voire à trois, s'il y a qui le veulle soustenir, car je sens mon fait si net et si bel que jesuis tout certain que Dieu me aidera comme vray juge que je le fais de cest fait. - Ha, dit le roy, vous vous sentés à si fort et à si chevallereux que vous savez bien que nul ne oseroit combatre à vous. - Ha, dit Ponthus, je vous offre tout ce que je vous puis offrir à mon honneur.»Le roy passa oultre et dit que ja bataille ne sera sur ce faicte. Et quant Ponthus vit ce, si fust dollent et courouchié, car, pour ce qu'il estoit filz de roy, il avoit vergongne de faire le serment, que à deshonneur ne lui fust reprouché, et d'autre part de ce que le roy ne lui vouloit faire droit. Si vint auroy et print congié et lui dit qu'il ne vouloit pas demourer à son hostel en mescreantise ne en souppechon.
Si s'en parti et vint à Sidone et lui dit comme le roy lui avoit dit et comme il avoit offert à combatre à deux voire à trois et comme le roy ne lui vouloit faire droit et lui vouloit faire faire serment à deshonneur de lui. Et, quant Sidone l'entend, il ne fait pas à demander se elle a grant deul au cueur, et tant qu'elle fu toute esperdue. Et, quant elle peust parler, elle dit :« Ha, Dieu, qui sont ces traictres et flateurs qui si grans desloyaultez et mensonges ont controuveez. Car, par ma foy, je jureray bien sur Dieu que à nostre amour n'a nul vilain pensement. Mais ainsi est que Envie ne peult mourir. - Madame, dit il, par ma foy, vous dictes voir. Més je vouldroye prendre congié de vous à tel regret et à tel doullour comme oncques chevallier print de dame - Haa, dit elle, mon doux amy, il me semble qu'il vausist mieux faire le serment, car vous lepourriez seurement faire et vous vous desblasmeriez. - Haa, madame, dit il, jamés je ne oseroye moy veoir au païs dont je suis, ne ja Dieu ne veulle que je soye le premier qui ait fait le serment des filz de roys, car à tousjours me seroit reprouchié et à mes hoirs. Madame, combien que le corps se esloingne de vous une piece, le cueur remaindra nuit et jour avecques vous. Si seray, se Dieu plaist, au bout de sept ans revenu, se je vis et se plus tost ne reviens. Plaise vous à vous tenir de marier d'icy à là se vous pouez. - Haa, dit elle, comme le terme est mis long, et tant seray entretant dollente et avroy de dollens jours et de malles nuis à endurer! »
En ces mos elle fut toute esmoyee et esvanouye et toute esbahie. Si eurent tous deux les cueurs si serrés que à paine se peurentplus riens dire, fors que ilz s'entreacollerent. Les larmes leur chayent des yeulx. Si met son chapperon devant ses yeulx et s'en part et s'en va à sa chambre et ferme l'uys sur lui. Et lors le cueur lui crioitet disoit en soy qu'il est le plus maleureux chevallier qui soit quant telle dame peult recevoir tel blasme pour lui sans cause nulle. Et d'autre part pert toute joye mondaine, car il pert le païs et la veue d'elle où qu'ilvoit petit recours. Si se plaint et se demente doulourousement. Et quant il a esté une piece en celle paine et en celle douleur, si s'esforche de faire belle chiere et se reffraint.
Et, s'il a deul, Sidone n'enn a pas mains, car elle entre en sa garde robe et appelle Elios. Et quant elle voit queeulxdeux, seulles à seulles, si commenche son deul si grant et si merveilleux quec'est pitié à veoir, et dit :« Ha, Elios, ma doulce amie, il s'en va le beau, le bon, la fleur de chevallerie et de courtoisie, et meilleur des vivans et le mieulx entechié et qui mieulx a sa maniere entre tous estas et entre toutes manieres de gens. Et c'est bien raison, car il ayme Dieu et craint, et honnore les vieulx et les saiges et est humble au petit comme au grant. C'est le mireur de toute largesse et de toute noblesce que tout son doulx cueur gentil et debonnaire. Que fera le mien cueur aprés sa partie, fors languir nuit et jour sans avoir nulle joye ne repoz ? Car je say bien que son corps n'en souffrira pas mains.»
Lors la print Elios et l'estraint, et chaït toute pasmee. Et Elios ploure et arouse sa dame d'un pou d'eaue et la reconforte le plus bel qu'elle peult, mais rien n'y vault, tantest dolente, et puis dit à Elios :« M'amie, je ne puis celler mon cuer à vous, tant vous ayme et me fie en vous. Mais, m'amie, ceste doulour me vient quant je pense la grant desloyauté qui a esté trouvee sur nous, et en ce oncques nous ne pensasmes, car plus loyal amour ne fu oncques. Et aprez je pense les parolles qui sont dictes à grant tort, et, aprés ce, que par moy il pert le païs où il estoit tant amé de grans et de petis, et tout le mal qu'il avra et souffrira, ce sera par moy, et dont je suis cause de tout son meschef. Toutes ces choses me mectent la douleur au cueur.»
Mout se doulouze. Et aprés essuya ses yeulx. Et ne demoura gueres qu'elle vint à sa chambre de parement avec ses dames et ne fist nul semblant que à riens lui en fust. Mout estoit saige et bien savoit soy celler. Les dames et damoiselles plouroient etgemissoient de la pitiéde Ponthus et disoient que maudist fut il qui celle faulse nouvelle avoit trouvee. Mais Sidone les reconfortoit mout doulcement.
Si laissons d'elles et revenons à Ponthus.
Ponthus appelle ses chambellens et ung escuier et leur demande et commande que ilz mectent en malle ce que mestier lui est. Et print congié de la court et de tous. Si n'y a nul qui ne ploure et crie et tire ses cheveux, et ont tous aussi grant deul comme se ilz veissent tous leurs amis mors, tant l'amoient. Si s'en part de la court. Les barons et les chevalliers, ceulx qui peurent monter à cheval, le convoient en plourant et le cuidoient retenirpar bel en disant que le roy estoit radoté et vieulx, et qu'il ne doit mectre riens à son cueur qu'il die. Si ne veult y entendre. Et quant l'eurent convoyé une lieue, si se arresta et leur pria qu'ilz s'en retournassent. Si les fist tous retourner, voulsissent ou nom. Au prendre congié, assez ourent plouré et brait. Si s'en retournerent en le regretant et en disant :« Haa, Bretaigne, tant tu dois bien plourer quant le bel et le bon chevallier qui te tenoit en pais et en joye et te gardoit, comme la gueline les pouchins soubz son elle, de tous maulx voissins et de tous adverseres, et tous les barons et le peuple tenoienten amour, sy s'en va». Ainsi le regretoient et plouroient etmaudisoient qui les faulses parolles avoit controuvees.
Et Ponthus chevaucha à Saint Malo [et là fist armer une nef, et le lendemain oït messe et puis entra sur mer]. Si cuidoit avec lui aller Herlant et ses compaignons fors Guenelet, mais il ne leur voult souffrir. Si leur dit que le roy, qui les avoit fais et nourris, estoit puissant de bien leur faire, et pour ce vouloit qu'ilz retournassent à lui. A grant paine se peurent departir de lui, tant estoient tristes et dolens. Si prindrent congié de lui en plourant. Et quant la nef fu eslongnee et qu'ilz en eurent perdu la veue, si commencerent leur grant deul et leur grant cry fors Guenelet, qui faisoit semblant de plourer, mais il avoit grant joye, quelque chiere que il feist.
Or s'en va Ponthus qui pert la veue de Bretaigne. Lors lui cheïrent les larmes des yeulx en bas et dit :« Benoist soit Bretaigne et la belle et la bonne et la plus loyal qui vive et la meilleur, et toutes les autres dames et damoiselles pour l'amour d'elle, car oncques plus doulx païs ne fust.»Mout oult le cueur triste et dollent pour sa dame qui y remaint. Toutefoiz contraint sa doulleur le plus beauqu'il peult.
Si arriva au port de Hantonne et vint vers Londres chevauchant. Si vit en son chemin passer ung cenglier, et Ponthus le fiert et le couppe en deux moictiés. Henry, le filz au roy, si vit ce coup ; si se merveilla et lui pria qu'il fust avecques lui et enquit de son aistre. Si lui oult ditet puis lui dist ainsi :« Sire, pour ce que j'ay ouy renommee de la court au roy d'Angleterre et qu'il avoit deux filzchevalliers, sui ge venu par decha pour veoir l'estat et la noblesche de sa court. - Sire, dit Henry, vous soiez le bien venu. Si suis ung des filz du roy et vous prie d'estre avec moy. - Sire, de par Dieu, puis qu'il vous plaist.»
Ainsi s'en allerent ensemble vers la court, parlant de plusieurs choses. Et, quant ilz arriverent, le roy estoit ja assiz à disner. Henry commanda que l'en baillast chambre et estable à son chevallier et [il fut fait. Le fils du roy entra en salle, avec lui son chevallier. Si] saluerent le roy et la royne. Et le roy lui demanda comment il avoit chassé, et il lui dit ; et puis lui demanda en bas qui estoit ce beau chevallier. Et il lui dit comment i l'avoit trouvé et du beau coup comme il avoit feru le cenglier. Mout fut regardé Ponthus, car de toutes pars le venoient veoir comme à miracles. La court fut tantost plaineque venu estoit le plus beau chevallier du monde, que le filz du roy a amené. Les dames le regardoient, en especial les deux filles du roy et chascune disoit :« Vecy beau chevallier à merveilles. - Voire, dit l'autre, car, s'il est bel, il est encores plus agreable et plaisant.» L'en le fit soir entre les dames. Aprés disner, le roy yssit de la salle. Si voit le cenglier, qui estoit grant le plus que l'en eust pieça veu, qui estoit en deux moictiez. « Ha, fait Henry au roy et à la royne, voiezque mon nouvel chevallier a fait d'un seul coup de son espee.»Ponthus se retourna autre part et eust honte dont l'en le louoit d'icelui coup.
Le roy et la royne lui demanderent dont il estoit et il leur dit« du royaume de France - Et comme vous appelle l'en, dit le roy ? - Sire, l'en me appelle le Sourdit de Droite Voye.»Si demanda des nouvelles de France et de toutes choses. Si le trouva le roy si saigement responnant qu'il s'en merveilloit mout. Et puis dit à la royne et aux chevalliers qu'i n'avoit pieça parlé avec si saige ne si beau parleur comme à cest chevallier :« Vraiement, dit le roy, mon cueur me dit qu'il est plus noble et est plus grant chose de luiqu'il ne se fait.»Si demoura leans grant piece. Et comme plus le virent, plus l'amerent et priserent. Mout avoit grant deul messire Jehan, filz ainsné du roy, qu'il ne l'avoit premier trouvé que son frere Henry.
De tous esbas savoit bien, comme de bois, de rivieres et de giber. Et tousjours en faisoit le non savant ne ne se louoit de riens qu'il feist, mais plus prenoit deduit, fussent bestes ou oiseaulx, que nulz, et sans effroy. Moult plaisoit sa maniere et son maintieng à tous. Mout aymoit l'Eglise et tousjours auoit messe et donnoit aux povres. Son grant serment estoit«en bonne foy», «il est ainsi».
Or fu ainsi que ung soir, le filz au conte de Glocestre, qui mout bon chevallier estoit et fort, et estoit ung pou presoncieux, gectoit la pierreavec le filz au roy et plusieurs autres. Si avoit passé messire Henry bien de quatre dois et s'envantoit devant [les dames et en faisoit grans pompes. Si en eust Henri grant dueil, quelque chiere qu'ilen fist. Si vint à Ponthus et lui dist :« Sourdit, mon ami, je vous prie, alez moy revengier, car Roulant de Glocestre se vante devant les dames qu'il m'a passé de trop.] - Sire, dit le Sourdit, puis qu'il vous plest, je yray, més je n'y soy que bien pou.»A la priere de son maistre, il print la pierre [et le passa bien deux dois. L'autre prist la pierre] et s'eforcea tant qu'i l'atouchast.« Haa, dit messire Henry, par la foy que vous devez à la femme du monde que plus vous amez, gectez la le plus que vous pourrez.»Quant il se oït ainsi conjurer, si lui souvint de s'amie et dit :« Sire, vous m'avez mout conjuré, car je doy trop grant foy à madame ma mere. - Haa, dit Geneuvre, la fille aisnee du roy, à paine estes si grant creu que en soiez à pourcachier. - Madame, dit il, je suis si sot et si lourt que nulle ne me daigneroit aymer. - Dieu le sçait, dit Geneuvre.» Et puis dit elle en son cueur : « Plust à Dieu qu'il m'aymast autant comme je le vouldraye aymer ! »Si print le Sourdit la pierre et la gecta bien sept piez oultre. Et, quant le roy et les dames virent ce coup, ilz se saignerent de la merveille. Le filz au conte fust esbahy et dit :« Je suis vaincu.»Lors dit messire Henry au Sourdit :« Pourquoy avez vous tant tardé à faire ce coup ? - Haa, dit il, sire, se ne fust pour ce que m'avez ainsi conjuré je ne m'en fusse ja meslé, car je lui ay fait son desplaisir, dont me desplaist, se n'estpour obeïr à vostre plaisir et vous savés que à moyn'affiert à cheoir à desplaisance de nulz.»Si vit bien son maistre la grant courtoisie de lui.
Genevre vint à son frere et lui dit :« Beau frere, venez vous jouer et esbatreen ma chambre et amenez avecques vous vostre chevallier, je vous em prie. - Ma seur, dit il, je le veul.»Si allerent jouer et esbatre en la chambre. Si fist venir vin et espices. Et aprés se prindrent à danser et à chanter. Mais à paine pouoit faire danser le Sourdit, et disoit qu'il n'en savoit riens. Mais, quant il oult esté ung pou à la dansse, il danssa le mieulx de tous. Et aussi ne le pouoit faire chanter. A la priere des filles du roy, il chanta une chansson le mieulx. Aprés qu'ilz eurent chanté, le filz du roy et sa seur se prindrent à herper. Et quant ilz ourent une piece harpé, si prierent le Sourdit de harper, mais à grant paine le voult fere. Et au fort il harpa ung lay nouvel à merveilles bien et bel. Et dit lors Genevre au Sourdit :« En bone foy, j'ay grant joye que vous savez ce lay, car à merveilles avons grant desir de le savoir, car c'est le lay que le bon chevallier Ponthus fist pour s'amie, selon ce que nous a compté, et pensse bien pour quoy il le fist. - Madame, dit il, je ne say qui l'a fait.»Si oult ung pou de honte et rougist quant il pensa à celle pour qui i l'avoit fait. Si l'aprindrent Genevre et sa seur et le firent mectre en escript. Si vindrent les filles du royau roy et à la royne et leur dirent que le Sourdit savoit bien le lay que Ponthus avoit fait à la Petite Bretaigne. Si convint qu'i le harpast au roy et à la royne, qui le tindrent àmerveilles bon.« Vraiement, dit le roy, belles filles, je vous prie, aprenez ley, car il est bon et le chevallier en dist bien.»De tous esbas et de tous gieux savoit merveilles.
Une fois l'araisonna Genevre et lui dist : « Sourdit, veésvous en ce royaume dame ne damoiselle où vous mectez vostre plaisance ? Dictes le moy ; en bonne foy, je suis celle qui de bon cueur vous aidera, par honneur. - Madame, dit il, la vostre mercy. Tousjours ay ge mestier de vostre aide. Quant en ce cas, je les ayme toutes, comme l'en doit fere bonnes dames. - Haa, Sourdit, dit elle, Sourdit, sont elles toutes onnyes ? N'en y a il nulles qui aient avantage sur les autres ? - Madame, dit il, toutes sont si bonnes que l'en ne les pourroit assez amer d'onneur et de bien. Et quant de moy, l'amour d'un chevallier povre est pou de chose. - Haa, dit elle, il n'est pas povre qui a la beaulté, la bonté, les bonnes meurs et le bon maintieng que vous avez, car, en bonne foy, je ne say si grant dame en ce païs qui ne se deust tenir pour honnoree d'estre amee d'un tel chevallier que je espoire que vous soiez. - Madame, dit il, je suis bien loing d'estre tel comme vous dictes, mais il vous plaist à vous esbatre et à vous bourder d'un povre chevallier comme je suis. - Haa, dit elle, ne le croiez pas. En bonne foy, je ne le dis fors comme je pense.»
Tousjours prenoit le chevallier ses parolles sur bourdes et ne soustenoit riens tant qu'elle se apperchust qu'il n'estoit en nul effroy d'amer, dont lui despleust moult, car, s'elle trouvast actrait en lui, elle se descouvryst plus largement. Si l'apercevoitbien souvent le Sourdit de maintes belles dames et damoiselles et de grans maistresses qui lui gectoientparolles et regars qui le vouloient aymer se il voulsist. Mais il faisoit à toutes belle chiere sans nul actrait d'amer leur donner, dont il y en avoit de mout dollentes,et par especial les filles du roy. Mout saigement se contenoit et plaisoit à toutes manieres de gens. Puis pensoit à sa dame et gemissoit et faisoit laiz, et tous les motz cheoient en regrés de douleur, et que loyaument la serviroit tousjours sans changer. Et en ces choses à la foisprenoit mout de confort et alegance de ses estrois pensez.
Or advint qu'il avoit rumeur de guerre entre le roy d'Angleterre et le roy d'Irlande. Si avoient treves, lesquelles rompirent à la saint Michiel derrainement passee de trois jours. Et le roy d'Irlande avoit ja chevauché à grant armee. Si en estoient les nouvelles à court. Le roy envoya brefz et lectres et fist sa semonce et son mandement, et y establi de y envoier ses deux filz. Le Sourdit demanda à son maistre :« Sire, quel tiltre a le roy de guerroier ? »Et Henry lui dit que son pere l'avoit bon.« Je le prens sur l'arme de moy et en mon peril. - Sire, dit le Sourdit, je yray donc avec vous, car à mauvais tiltre de guerreje ne armeroye pour riens qui soit ; car nous devons mieulx amer les ames que les corps, qui sont mortieulx et de jour en jour atirent à leur fin, et l'ame, qui ne peult mourir, il convient qu'elle ait son guerredon du bien fait et du mal fait.»Son maistrel'escouta et l'em prisa trop plus. Mais toutesvoies pensoit avoir bon droit.
L'armee se fist. Ilz partirent et allerent contre le roy d'Irlande qui tenoit les champs et avoit ja prins ung chastel d'assault. Quant il oÿst par ses espies que les deux filz du roy venoient à labataille, si vint contre eulx, car il estoit hardy et bon chevallier. Que vous yroi ge comptant ?
Le roy d'Irlande avoit sis eschielles et avoit mout de commun. Noz gens ne furent que quatre eschielles, dont le conte de Hantonne fist la premiere, et estoit mareschal d'Angleterre ; la seconde, messire Henry la fist ; et la tierce, messire Jehan, l'autre filz du roy, et en celle avoit le plus des barons ; la quarte oult le roy de Cornouaille, qui estoit bon chevallier et nepveu du roy, et avec lui estoient les Gallais. Le roy d'Irlande avoit plus de gens de pié, mais les Englois estoient plus de ceulx de cheval. A l'assembler oult grant hu et grant cry et mout de chevalliers abatus qui puis n'eurent pouoir d'eulx relever. Si oult le conte mout à souffrir. Et quant le Sourdit, qui estoit en la bataille seconde, vit reculer [leurs gens, si dit à] son maistre :« Sire, il est temps de mouvoir, voiez vos gens qui perdent place. - Vous dictes bien», dit Henry. Lors se laisserent aller et ferirent à la bataille et abatyrent chevalliers à leur venir. Et puis midrent la main aux espees ; et commencha la bataille fiere et fellonneuse. Si firent reculler tost les Yrllendois et tant que l'autre bataille vint en celle part. Et là estoit le roy d'Irlande et des meilleurs gens qu'il eust. Et làoult grant hu et grant son de buisines et de frestiaulx.
Et ne demoura gueres que toutes les batailles assemblerent. Mout y oult de belles joutes, mais longues seroient à racompter de chascun. Le Sourdit, qui avoit grant tallent de faire bien, abatit plusieurs d'un seul tronchonde lance et mist la main à l'espee. Si commencha à ferir à destre et à senestre et border les rensdevant lui et se faisoit faire voye. Il se faisoit congnoistre à ceulx qui oncques ne l'avoient veu. Si faisoit telles merveilles d'armes que mout laissoient la chose pour le regarder. Si dit le roy que, se il vit longuement, qu'il perdroit place par lui. Si fiert des esperons et oult une grosse lance. Si fiert en travers qu'il se renverse prés de l'esperon, et touteffois ne chiet il pas, combien qu'il en fust bien prez. Et quant il fu redrechié, si dit en son cueur que pou se prise se il ne se revenge. Il congnut bien que c'estoit le roy, car autres merveilles lui avoit veu faire ce jour ; si le vit mout richement arroyé de perles et de pierres precieuses. Lors le Sourdit s'avance et lui fiert sur son heaume si grant coup qu'i l'estonne et le fait plaissier sur son cheval. Si ne le voult plus ferir qu'i ne le occhise et dit en son cueur que ja, se Dieu plaist, il n'ochiroit ung si bon chevallier. Lors le print par les espaulles et le tire [à soy et lui fait perdre les arçons et le met devant soy] et le amayne comme le leu sa proye. Les Irlandeys le cuiderent rescourre, mais il fiert entour lui de si roides coups que nul ne l'ozoit atoucher, fors comme ung braquet qui abaye le cenglier. Au fort, il le enporta hors dela bataille et le mist en bonnes gardes et lui fist fiancer prison. Quant les Irlandeys virent que leur roy estoit prins, chascun perdit son hardement et prindrent à fouir es bois et es montaignes qui peult. Mout y en oult de prins et de mors et d'abatus en la chasse. Le soir, chascun se retrait à sa baniereet à son estandart. Il se logierent es champs en sine de victoire. Messire Henry oult grant joye de son chevallier qui a prins le roy. Mout fust parlé de sa chevallerie. Tous disoient :« Il a tout vaincu».L'endemain vindrent devant le chastel que le roy d'Irlande avoit prins, et se rendist et plusieurs autres villes et chasteaulx. Si commencha l'iver et s'en vindrent chascun en leur païs.
Mout fut grande la joye des nouvelles qui vindrent à court que le Sourdit avoit les Irlandeys desconfis et avoit prins le roy au meillieu de sa gent. Mout fut grant compte de sa chevallerie. A l'ariver, le roy et la royne allerent contre lui et disoient :« Bien vegnés, le bon chevallier et la fleur de chevallerie.»Le Sourdit oult grant honte de l'onneur que on lui faisoit. Si dit au roy et à la royne que l'en lui faisoit villenie et que, se il eust cuidé, il ne fust venu de cest an, car il n'affiert pas à lui de lui faire tel honneur, ne il ne l'a deservi et qu'i lui semble qu'ilz se bourdent de lui.« Haa, dit le roy, doux amy, en bonne foy, nous cuidons bien faire, mais, puis qu'il vous desplaist, nous ne le ferons plus.»
Ainsi se desblasma le roy. L'en demanda au roy que l'en feroit du roy d'Irlande. Et il respondit que ce quele Sourdit vouldroit, car il ne seroit ja mis en tour ne em prison, se par son commandement n'estoit. Et il respondit que au plaisir du roy fust, maiz, fait il, se il plaisoit au roy, qu'il fust à sa venuehors de prison et qu'il lui feist honneur et le menast en sa salle.
Le roy dit que c'estoit bon et loyal conseil. Ainsi fu fait. Henry le mena ensalle. Le roy fu mout beau chevallier en l'aage de trente ans et fut mout richement arroyé, comme de coste de pourpre et mantel de sebeline jusques aux piés. Mout fu regardé de tous. Et le roy et la royne lui feirent mout bonne chiere et belle pour l'onneur du Sourdit. Et fu assis entre les deux filles du roy. Le roy d'Irlande fust mout bel et mout simple. Le Sourdit vint et lui dit :« Faictes bonne chiere, car avez bonne prison d'estre entre deux si belles dames. - Vraiement, dit le roy, tant come Dieu me donne si belle prison, je ne me doy point esmoyer.»
Aprés disner le Sourdit print à bourder avec la fille du roy puisnee et lui dit :« Madame, que dictes vous du roy d'Irlande ? Se je pensoye qu'il vous pleust, je toucheroye du mariage de vous et de lui, combien qu'il n'affiert mie à moy, car povre homs a petite vois entre grans seigneurs. - Haa, Sourdit, beau doux sires, avez vous ja ce pensé ? - Ouyl, madame, se je pensoye que ce fut à vostre plaisir. - Par Dieu, dit elle, il me plairoit bien, s'il plaisoit à monseigneur mon pere et à mes freres, se ung autre ne pouoye avoir, qui n'est ne roy ne duc, mais il est le meilleur du monde. - Madame, dit il, c'est forte chose à congnoistre le meilleur, car trop y en a de bons.»Si pensa bien qu'elle le vouloit dire pour lui, et si faisoit elle. Si ne la soustint point et mua les parolles. Aprés ce ilz allerent esbatre es jardins et jouer, les ungs aux eschés, les autres aux tables et à plusieursesbatemens. Et aprés soupper chanterent et dansserent.
L'endemain tint le roy son grant conseil. Et là fust le roy d'Escosse, qui avoit sa seur espousee, et le royavoit la seur au roy d'Escosse. Et y fu le roy de Cornouaille et les princes et les barons pour savoir qu'il feroit du roy d'Irlande. Si en fu parlé em plusieurs manieres qui longues seroient à racompter. Au fort, le roy en demanda au Sourdit et lui dit :« Sourdit, dictes moy en vostre advis, car il est raison que vostre dit soit tenu, comme celui par qui il est en nostre subjection.»Assez se excusa de dire, [mais au fort convint qu'il en dist son advis :«Sire, dist il,] puis qu'il esconvient que je en die, pardonnez moy se je parle rudement, comme homme simple et pou savant. Mais il me semble que la querelle dont j'ay ouy d'ung debat n'est pas chose fors vollentés de cueurs de grans seigneurs, et n'est pas selon la sainte loy et le commandement de Dieu, car il est dit :«Ayme ton prouchain comme toy»; et aussi, quant Dieu fu né, l'angre vint aux pastoureaulx et leur anuncha Sa nativité et puis monta ou chiel :«Gloria in exelsis Deo et in terra pax hominibus bone volunptatis»; ce fust à dire que«Gloire est à Dieu, le Pere, et paix aux hommes de bonne volenté». Et aussi tousjours, quant Dieu venoit d'aucun lieu, Il disoit à Ses apostres que paix fust entre eulx. Et, se Dieu vous a donné grans royaumes et grans seignouries, ce n'est pas pour guerroier le fort le fieble, car on fait guerre au povre menu peuple du plat païs, et les esseille l'en, et vousles devez garder et nourrir em paix, et il est occhys et destruit et fait tant de maulx que c'est pitié à tout vray crestien à oïr. Si vous diray que je pense quebonne paix soit entre vous et que vous lui donnez vostre fille puisnee avec le debatqui est entre vous et tout ce qu'il vous plaira en oultre.»Tous dirent :« Benoist soit il de Dieu, qui cecy a pensé et qui l'a dit, car vecy tresbon conseil.»
Si fust cest conseil tenu. Et le roy d'Escosse dit :« Beau doux amy, puis que de vostre cueur est yessusi belles et doulces parolles et qui sont si plaisantes à tous, comme je le voy, parfaictes cest fait et allés parler au roy, vostre prisonnier, et nous rapporter de cest fait. Nous vous enchargons de tout cest fait.»Le Sourdit dit qu'il yroit voulentiers puis qu'il leur plaisoit.
Si ala parler au roy d'Irlande et lui monstra [la subjection et le peril où il estoit et son royaume et puis lui moustra] comme Dieu ayme ceulx qui ayment paix à leurs proesmes et à leurs voisins et comme maintes gens ont esté perdus par leur haultain couraige et par leur convoitise. Et puis lui toucha, se il se pouoit faire, qu'il eust la fille deuxiesme du roy et que le debatd'entr'eulx lui fust donné et sa raenchon.« Haa, dit le roy, se vous le pouez faire, je me tendroye plus tenu à vous, aprés Dieu, que à riens du siecle. - Et le voulez vous, dit le Sourdit, se je le puis trouver avec eulx? - Ouy, dit le roy, de tout mon cueur, car je ne desiroye riens tant comme ce fait.»Si s'en part atant et vient au conseil où ilz actendoient la responsse. Si lui demanderent qu'il avoit trouvé et il dit que le roy les en mercioit mout et qu'i lui plaisoit de tout son cueur et que desir avoit il de l'amour et dela paix d'eulx.
Si fust la chose acomplie. Et les fist le roy fiancier à l'evesque de Corbiere, et puis furent leurs neupces d'illeques à ung mois. Et mout grant feste y oult, car le roy d'Irlande vint à cent chevalliers de ses paremens et donna au Sourdit quatre destriers et six courciers et dix mil besans d'or et grant foeson de draps d'or et de pourpre et de soye et de bonnes pennes, de voer, d'ermines et de sebelines. Mout fu tenu à grant bien au roy d'Irlande des dons que il donna. Et puis le roy amena sa femme en son royaume où elle fut mout amee et honnouree.
Or advint, au septiesme an que le Sourdit vint en ce païs, que le filz du soudain, qui avoit nom Corbachain, avoit pillié maintez isles et mains royaumes et avoit mout fait de mal à crestienté et avoit mains païs fait tributaire à lui. Il arriva en Angleterre, comme ses deux freres, l'un en Galice et l'autre à la Petite Bretaigne. Si fu mout grant le hu, qu'il y avoit bien neuf cens vaisseaulx que grans que petis. Il print terre et deffia le roy et qu'il vuydasthors du royaume ou qu'il renoyast le crucefilz et lui rendist treü. Tout le païs trembla pour la grant nombre de gens qu'ilz estoient. Le roy oult conseil d'envoier partout. Si envoya querre son frere d'Escosse, son filz d'Irlande et son nepveu de Cornouaille et le conte de Galles et tous les barons. Quant ilz furent assemblez, mout fut grande l'armee. Il envoia ses deux filz et le Sourdit, et vindrent à quatre lieues anglesches des Sarrazins etordonnerent leurs batailles, dont le roy d'Escosse conduit ses Escossois en la premiere bataille, le roy d'Irlande, ot la seconde, le roy de Cornouailles, la tierce, le conte de Galles, la quarte ; messire Jehan, filz ainsné du roy, la cinquiesme ; messire Henry et le Sourdit, la sixiesme. Si furent six eschelles à merveilles granset estoient du nombre plus de trente mil homes, sans ceulx à pié, arbalestiers et archiers.
Et Corbachan, le roy, qui seut leur venue, fist .XII. eschielles et avoit plus de quarante mil, sans ceulx de pié. Si estoient mout fors et fiers, comme ceulx qui oncques n'avoient esté desconfis ou temps de douze ans qu'ilz estoient partis du soudain de Babilone. Si chevaucherent noz gens rengez et serrez. Et quant ilz virent l'ost des Sarrazins qui tenoient si grant païs, si furent mout esmerveillez, maiz ilz avoient [tous oÿ messe que l'archevesque avoit chantee et avoient] esté confessez et receu Corpus Domini, si s'en tenoient trop plus asseur. Le Sourdit vint par les batailles et leur dit :« Beaulx seigneurs, ne vous esmerveillez point pour leur grant nombre, car ceste querelle est celle de Jhesucrist, qui rassasia cinq mil hommes de cinq pains et deux poissons. Aussi nous peult il donner victoire ung contre cent. Si ait chascun bon cueur et ferez estroit sur eulx, car qui bien assault et deffent, l'en lui vuyde l'entreeet si lui fait l'en voye. Si allons de par Dieu sur eulx qui n'ont point de loy ne de Dieu qui leur puisse aider,et alons hardiement sans desroy et vous les verrez tantost desconfis.»
Chascun print bon cueur es parolles du Sourdit et lui respondirent, puis que Dieu avoit voulu qu'il y fust en sa personne, qu'ilz n'avoient garde d'estre desconfis. Lors ferirent des esperons les ungs contre les autres. Mout y oult grant son et grant hu de trompes et de frestiaulxet de buizines, que l'on ne ouyst pas Dieu tonner. Mout y oult d'abatus et de chus, qui puis ne se peurent relever. Et dura la bataille jusques à tierce que toutes lesbatailles furent assemblees d'une part et d'autre. Si ouyssiez tel chapplis de brans et d'espees ! Le Sourdit se faisoit faire voye par où il venoit ; quanque il ataingnoit estoit mort ou afolé. Ferragui, ung des Sarrazins, avoit occis messire Jehan, le filz du roy, dont fu grant dommaige. La bataille si fu mout cruelle. Et Corbachan, le roy païen, faisoit merveilles d'armes ; si vit messire Henry, qui estoit mout richement armé, et vit qu'il faisoit merveilles d'armes. Si print ung espieu, court et gros, à fer trenchant, et vint sur un morel à travers et le fiert au costé tant qu'il percha sa bonne prongne d'acier et le lui mist ou corps bien demi pié, dont fut dommage. Le Sourdit cherchoit les rens et faisoit fouirdevant lui aux grans coups qu'il donnoit. Comme il passoit, il regarde son maistre chaet, la lance au corps. Sine fait pas à demander se il eust grant deul et il fiert à destre et à senestre et se fait faire une grande place avec l'aide du roy d'Irlande, qui tousjours se tenoit prez de lui. Si se descend et lieve son maistre et lui demande comment il le fait, et il lui dit que bien, mais que il soit vengé de celui qui lui a ce fait.« Qui est il ? - C'est Corbachain, le roy de cest ost. - Or ne doubtés que je mourray ou je vous vengeray.»Si fu prins et monté à cheval et mis hors de la presse. Et puis le Sourdit se ralia de bien cent lances ou de plus et regarda le gonffanon du roy Corbachain. Et à celuiil vient, et rompist la presse tant qu'il le vit où ilfaisoit merveilles de son corps. Il fu richement armé et avoit une riche couronne d'or sur son heaulme et le Sourdit lui dit :« A, dit il, couvers, vous n'yrés plus avant, qui m'avez mon maistre blechié.»Si lui vient et lui fiert si grant coup de toute sa force qu'i l'estonne tout et fait cheoir sur l'achon de sa selle. Et le Sourdit le refiert par dessoubz les laps du heaulme et les lui couppe et rompt si rudement qu'il lui coupe la teste soubz le heaume. Si prent la teste et l'emporte hors de la bataille à son maistre. Et quant i la vit, si dit :« Benoist soit Dieu. J'en mourray plus liement.»Et grant mercys dit il au Sourdit.« Sire, dit il, ne penssez point de mourir. Vous verrez, ne demourra gueres, ses Sarrazins tous desconfispuis qu'ilz sairont que leur roy est mort.»
Et il dit vroy. Car, désce qu'ilz le seurent, nul ne mist plus de deffense en soy et furent esbahis de deul et d'eux voir sans chief. Si prindrent à desconfire. Et le Sourdit entra es plus grans presses et commencha à faire fais d'armes et à respaudir ses compaignons et à abatre Sarrazins et chevaulx et àfere merveilles d'armes, tant que tous le congnoissoient es grans coups qu'il donnoit. Si fouirent tous devant lui, comme brebis font devant le lou. Si se prindrent tous à desrengier et à descorder et à fouir par le païs comme bestes folles. Et Anglois, Escossais et Irlandeys commencerent à rebaudir et à faire criee sur eulx et à les occire de toutes pars. Là oult si grant occision que les champs estoient tous jonchiés de mors. Les arbalestiers et archiers[cour]oient à pié et, dés que ung estoit [chaï, il estoit] tantost despechié. Sarrazins ne se [savo]ient où muchier ne où eulx [sau]lver. Mout y en oult qui fuirent vers le navire, mais le Sourdit et [les E]nglois les tenoient si prez [qu'il]z ne pouoient fouir ne muchier, et les boutoient en la mer et les faisoient noier devant eulx. Mout fut grande la mortalité sur eulx. Ilz reclamoient Mahommet, més il ne leur eust oncques mestier que tous ne fussent noiés.
Le Sourdit parloit bien latin et vint à une nef et entra dedens et leurdemanda où estoit la nef du païen roy, là où il mectoit etoù estoit son tresor. Si oult ung des Sarrazins qui la lui moustra.« Avant, dit le Sourdit, vien avant en ce batel et m'y maine ou tu mourras ! »L'autre dit qu'il luimenera bien. Si prindrent ung aviron et se midrent trois au petit batel et vindrent à la grant nef, et entra dedens. Et fu à merveilles grande et painte et si noblemment estoree que c'estoit merveilles à veoir. Si y outaucuns de la nef qui se cuiderent deffendre, mais le Sourdit mist la main à l'espee et les occist tous et les noya, tant qu'il n'y demoura que lui et les trois Sarrazins qui l'avoient amené. Si lui dirent qu'ilz [vou]loient estre crestiens puis que Mahon avoit laissié mourir leurs gens. [Si] furent puis crestiens et baptisiés. Et leur donna le Sourdit mout de biens et de richesses. Si dit ung des Sarrazins :« Veés ces huches et ces coffres et ces troncqs. Ilz sont tous plains d'or et d'argent que nostre feu maistre a tous pilliez et desrobez sur les royaumes et sur les ysles de crestienté qui estoient prez de la mer. Si ne pourroit nulpenser les grans tresors qui sont leans.»
Chascun des barons et des seigneurs prindrent les nefz, car il y en avoit bien neuf cens et la maree leur estoit faillie. Mout y oult fait de grans gaengnes, dont tous furent enrichis de celle grant journee. Le Sourdit fist venir de ses gens esquieulx il avoit fiance et leur bailla celle nef et leur commanda la mener à Londres, à ung herbegement qu'il avoit sur le port, car il pensaà souldoyer ses gens d'armes pour aller à son royaume que Sarrazins tenoient en servage. Et pourtant en fist il de grans dons, dont tous estoient esbahis de sa largesse.
La nuit passa ; ce fust par ung mardi. Le mercredi, ilz sercherent les champs pour trouver les crestiens. Si trouverent le conte de Galles et les deux filz au roy d'Angleterre et le baron de Stafford, le conte de Glocestre, trois autres barons, sept chevalliers et bien deux mil d'aultres crestiens. Si furent les ungs menez en leurs païs et les autres enterrez en une abbaye blance.
Le roy et le royaume et toute la court ourent grant joye de si grant victoire avoir eue. Et disoient tous à une voix que le bon chevallier le Sourdit avoit tout desconfit et que, ce ne fust il, ilz eussent esté tous desconffis, mais sa grant chevallerie les avoit sauvez et desconffis leurs ennemis. Si oult tout le pris, mais il estoit dollent des filz du roy, que moult plouroit et regretoit. Le roy fist grant joye au Sourdit et la royne et les dames, et lui dirent que par lui estoient quictes de leurs ennemis. Le Sourditlermoya quant il vit le roy, de pitié de son maistre, et le roy le print à conforter et dit que en plus noble service ne pouoient ilz estre mors que au service de Dieu et pour garder leur païs contre les Sarrazins et mescreans. Bel s'en mena le roy, combien qu'il eust grant deul au cueur.
Ne demoura guerres qu'il assembla son grant conseil. Et là fu le roy d'Escosse, son frere, et son nepveu, le roy de Cornouaille, et ses barons. Si leur dit le roy :« Beaulx seigneurs, vous veez les merveilles qui sont advenues en ce royaume et comme j'ay perdu mes deux filz, et si suis vieulx et la royne n'est mie jeune. Si fault adviser qui tendra ce royaume aprés moy et qui le gouvernera en ma viellesse.»Et le roy d'Escosse se leva sur ses piez et dit :« J'ay vostre seur à femme et vous avez la moye ; sy me tiens vostre frere et je vous lo que vous donnez vostre fille au Sourdit, car vous serez craint et doubté et vostre royaume bien gouverné.»Et tous respondyrent à une vois qu'il a bien dit. Le roy s'i acorda de bon cueur. Si fu chargié le roy d'Escosse de le savoir au Sourdit. Si ala parler à lui et lui dit :« Sourdit, vous devez bien Dieu mercier et gracier, car vous estes bel et bon et aymé de toutesgens. Le roy et tout son royaume vous a esleu d'avoir son ainsnee fille et d'estre roy aprés sa mort et, à sa vie, gouverner lui et son royaume. - Sire, dit le Sourdit, grans mercys au roy et à ceulx qui tel honneur me veullent, més ilz sont petitement conseillez, car il n'affiert pas fille de si grant roy ne telle heritiere à povre homme comme je suiset de si bas lignaige. Ne ja Dieu ne veulle que par cesoit tant abbaissie la noble lingne royal. - Qu'esse que vous dictes ? dit le roy. Ne sommes nous pas tous d'un pere et d'une mere ? Et oultre a tant de bien et de honneur en vous que vous estes digne de l'avoir plus grande.»Mout parlerent enssemble sur ceste matiere, mais le roy ne peult oncques trouver voye ne chemin qu'i s'i consentist. Si bel trouvoit ses excusacions que c'estoit merveilles à ouir. Et quant il vit qu'il n'y pouoit riens, si retourna au roy et lui dit ce qu'il avoit trouvé et qu'il merchioit le roy et mout beaulx desblasmes trouvoit.Vraiement, dit le roy, il est marié ou fiancié à femme, ou ayme par amours, ou il a aucun gré ou serment et pour ce veult garder sa loyaulté. - Vraiement, didrent tous, nous cuidons qu'il soit ainsi, qui que en fust marri ne lié.
La fille du roy en fut mout dolente qu'elle ne le pouoit avoir et disoit en elle :« Haa, lasse, que Dieu ne m'a donné la grace de le pouoir avoir ! Vraiement, je voy bien qu'il a son cueur ailleurs ou tient sa loyaulté à aucune ou par aventure il est mariez.»Mout se plaingnoit et doulousoit, car sur tous ceulx du monde elle l'amoit.

Encore dure en cest endroit le terme que Ponthus mist à Sidone. Maiz Sidone a mout d'estrois pensers jour et nuit, mais saigement portoit son mal, que nul ne s'en pouoit appercevoir fors Elios, à qui elle se confortoit et disoit :« Ha ! lasse ! par moy s'en est allé de cest royaume le plus bel etle meilleur chevallier du monde », et mout d'autres regrés. Mais Elios la confortoit le mieulx qu'elle pouoit.
Or advint que Guenelet eust tout son desir d'estretout maistre du roy de Bretaigne, tant est enginieulx et beau parleur. Si debouta Herlant le seneschal de son office et le fist mal du roy, et tant fit qu'il eust toute la court empoingnee. Sidone fu demandee de plusieurs roys et ducs, mais elle ne vouloit ouir parler de nul mary avoir. Et entre les autres en avoit ouy parler le roy de Bourgongnepar le conte de Montbeliart, son cousin, que Sidone estoit la plus belle et la plus savant que l'en seust. Si en estoit si amoureux qu'il ne pouoit durer. Si fit savoir par quile roy se gouvernoit et qui plus il creoit. Et l'en lui dist que c'estoit ung chevallier que l'en appelloit Guenellet. Si fist parler à lui et lui envoya de grans presens et lui en promist encore plus et tant que par convoitise Guenelet ne fina de parler au roy et lui disoit :« Sire, mariez vostre fille à vostre bonne santé et vous raliez d'aucun bon roy et vous ferez que saige. Veés cy le roy de Bourgongne qui la fait demander. C'est ung mout noble et riche roy, car ce seroit grant folie de layrefuser.»
Tant fist que le roy parla à Sidone et lui dit :« Belle fille, je suis viel et ancien. Si n'ay d'enffans que toy. Et tu es demandee de roys et de mout de grans seigneurs et j'ay tousjours ouy dire qui raison refuse, raison lui fuit et en meschiet voulentiers, dont ja Dieu ne veulle quant à ce fait. Belle fille, le roy de Bourgongne vous demande, qui est nepveu du roy de France, mout puissant et mout riche roy. Si me semble qu'il ne doit pas estre refusé. Et quant de moy, se il vous plaist, je m'y acorde. - Monseigneur, dit Sidone, il n'est encore à moy nul besoingd'estre mariee. - Vraiement, dit le roy, vous m'avez tant chalengé, je ne say pourquoy, mais jamés ne vous aymeray se vous ne vous acordez à cest fait.»Elle fut mout esbaÿe de son pere qui la tenoit si courte.« Monseigneur, vous savez qu'il n'est chose que me commandissiez que je ne feisse. Mon tresdoulx seigneur, je vous dy en conseil que j'ay ung mal en moy que je ne vous osedire, si en seray avant guerie, mais il sera ainchoiz esté ou environ Penthecoustes que j'en soye saine, et à icelui temps je feray vostre plaisir.- Vraiement, dit le roy, il me sufist. Je vous baille celui terme.»
[Si estoit celui terme] au septiesme an que Ponthus lui mist quant il partit d'elle. Le roy se tint à paié de sa fille et dit à Guenelet le terme qu'il avoit prins. Et Guenelet [dist que c'estoit bien et] envoya devers le roy de Bourgongne et tant que le mariage fut octroié à estre espouzezle mardi de Penthecoustes.
Sidone fut à grant mesaize et oult envoyé par plusieurs fois savoir se elle orroit nulles certainnes nouvelles de Ponthus ; et elle n'en pouoit riens savoir ne ouir pour ce qu'il s'estoit autrement nommé. A grant doulleur fut nuit et jour. Quant le temps aproucha, si fut mout esmoyee. Si envoya querre Herlant le seneschal et lui dit :« Haa, Herlant, mon tresdoux amy, j'ay grant douleur dont monseigneur mon pere est si afollé de Guenelet qu'i lui fait fere de mout merveilleux fais, comme de vous avoir mis hors de vostre office et aussi par art il en fist partir le meilleur chevallier qui au jour d'ui porte armes, comme l'en dit, ce fut Ponthus, que vous endoctrinastes et nourristes trois ans, qui tant vous aymoit, etd'autres villains fais lui a fait faire, comme celui qui est grant flateur. Et mesmement me fait il donner au roy de Bourgongne sur mon pais, car l'en m'a dist de lui mout de villainnes taiches qu'il a, et sy est vieulx et gras et tout demonniacle et yvrongne, comme l'en dit. Mais je ne puis refuser le commandement de monseigneur mon pere. Si est prins le terme aumardy de Penthecoustes. Et je sçay bien que, se Ponthus le seut, il y mist remede. Si vous pry que avec vostre aide nous y mectons remede ; car il n'est homme du monde à qui je me fusse descouverte sinon à vous. - Madame, dit Herlant, ja Dieu ne veulle que vous aiez mary sur vostre pais ne qui ait telles tesches ! Si vous diray : Olivier, mon filz, est ung des chevalliers que je saiche que Ponthus plus aymoit. Si se passera en Angleterre et enquerra de lui en Escosse et en Irlande et partout s'il est vif, et en saira de certain. - Haa, dit elle, en bonne foy, vous dictes bien.»Si parla Herlant à son filz, qui voulentiers y alla. Et lui charga tout le fait lui et Sidone, et lui fut baillié assez de chevance.
Si passa la mer et vint au port de Hanthonne. Si enquist et trouvoitbien qu'il y avoit sept ans que le meilleur chevallier et le plus beau estoit passé eu païs, mais il se nommoit le Sourdit de Droicte Voye. Le chevallier pensa bien [que c'estoit Ponthus es enseignes qu'il trouvoit de lui. Si pensa] qu'il s'estoit cellé et mué son nom pour aucune cause. Si se mist à chemin lui et son varlet, et vint par ung bois et trouva robeurs, et pour ce qu'il ne savoit pas bien parler le langaige du païs et qu'ilz le virent richement arroyé, si lui coururent sus et le prindrentet despouillerent et lui osterent tout ce qu'il avoit et le blecierent. Mais il eschappa et se mist en la forest et garantist sa vie. Si oult de mout grant fain, de povretés et de mesaize, et mout se d[oulousoit], car il ne pouoit trouver nul confort de sa mesaise, et plus lui faisoit mal de sa queste [qu'i]perdoit, ce lui estoit advis, qu[e] en toute povreté il se trouvo[it].
Il passa la forest et ala querant le pain de huys en huys, tant qu'il vint à la court du roy celle journee au soir que le roy de Escosse avoit parlé à Ponthus du mariage de lui et de sa niepce Genevre. Ponthus estoit en la court où il regardoit gieux et esbatemens que jeunes gens faisoient de plusieurs manieres. Olivier, le filz Herlant, fu là tout nu et tout despouillié, et regarda et vit Ponthus et le congnut. Tantost vint devant lui et se agenouilla et lui dit :« Messire Ponthus, Dieu vous donne bonne vie et vous croisse tousjours en [l']onneur où vous estes.»Ponthus fu esbahy et lui dit :« Amy, à qui parlez vous ? - Sire, je parle à vous. Je vous congnois bien. Vous estes Ponthus, filz au roy de Galice, qui avez omblié le païs de la Petite Bretaigne. Pourtant, se je suis nu et povre, ce m'est advenu pour vous sercher et querre, et vous ne me deussiez pas mescongnoistre pour ma povreté, car je suis Olivier, filz Herlant.»Quant le ouit, si le regarda et le congnut, et se defflube de son manteau et le lui mest sur lui et l'envelope, et l'embrache entre ses bras et baise em plourant, et ne lui pouoit mot dire. Si le prent et le maine à sa chambre, et selaisse cheoir sur ung lit et l'estraint entre ses bras et le baise et acole. Et quant il peust parler, si lui dit :« Haa, chier frere et amy comme le font il dela ? Et qui vous a mis en tel point ? »
Si oult mout plouré. Ponthus le fait chausser et vestir des meilleurs draps qu'il eust. Et, quant il fust arroyé, il fut mout beau chevallier à voir. Lors lui compta come il avoit esté robé et comme il deust estre mort et comme il est venu querant le pain aux huys. Et aprés lui compta come Guenelet avoit la court empongnee et que le roy ne creoit que en lui, et comme il avoit fait mectre son pere hors l'office de Bretaigne. Aprez lui compta de Sidone, comme elle ne voult soy absentir à nul mariage et la mesaize qu'elle a soufferte et comme au fort elle n'a peu plus esloingner que au mardi de Penthecoustes qu'elle doit estre mariee au roy de Bourgongne, qui est mout mal entechié. Més Guenelet le fait, qui en a les grans dons de celui roy.« Si vous demande Sidone qu'il vous plaise à y mectre remede sur l'amour qui est entre voz deux.»Et quant il ouist la loyaulté de sa dame, si lui cheïrent les lermes grosses des yeulx et dit que, se Dieu plaist, il y sera mis remede.
Les nouvelles coururent par la court que ung homme de la Petite Bretaigne estoit venu, qui a congneu Ponthus, qui est nommé le Sourdit. Quant le roy et la court le seurent, si furent merveillés. Et dit le roy à la royne et au roy d'Escosse :Il ne fu oncques que je ne pensasse qu'il ne fust de plus grant lieu qu'il ne disoit par les nobles fais et diz de lui. - Haa, dit la royne,je ne me merveilles plus se il ne veult avoir nostre fille, car j'ay ouy dire qu'il amoit nostre cousine, Sidone de Bretaigne, sans nulle villennie. - Vraiement, dit le roy, il peult bien estre, quant marier ne se veult en cest païs.
Quant vint au souper, Ponthus vint en salle et son chevallier jouxte lui, qui fust arroyé de riches drapsde soye fourrez de sebelines. Si fu beau chevallier à voir. Le roy vint contre Ponthus, lui et le roy d'Escosse, et lui dit :« Haa, Ponthus, pourquoy nous avez fait à nous tous si grant villennie que vous disiés que vous estoiez filz d'un povre chevallier, et vous estes filz de roy ? Si avons esté mout deceus et avons mout mesprins pour ce que nous ne vous avons pas honnouré comme nous deussons. Mais vous en avez le plus du blasme, car, en bonne foy, nous l'avons par ignorance fait.»Quant Ponthus vit la grant courtoisie et le grant desblasme du roy, si lui dist :« Combien que je soye filz de roy, c'est pou de chose, car homme desherité ne se doit point priser. Petite chose est povre noble ; ses fais sont trop petis, et pour ce en doit l'en faire pou de compte. - Haa, dit le roy, sauf vostre grace, qui a la noblesche avec la beauté et la bonté, et bonnes meurs avec la grant vaillance qui est en vous, ce vault mieulx que nul royaume, car vous estes trenchié à conquerre le vostre et plus encore.»Ponthus eust honte et mua les parolles sur autre matiere. Le roy le fist soir entre la royne et la fille, voulsist ou non, més ce fut à grant paine.
Aprés souper, ilz allerent jouer à ung jardin à plusieurs esbas. Ponthus appella le roy et celui d'Escosse etcelui d'Irlande et celui de Cornouaille et aucuns des barons, et se assirent à ung prel, et puis leur dit :« Monseigneur, dit il au roy, et vous tous, mes autres seigneurs et amis, je vous veul faire une requeste d'un mien fait.»Lors il leur commencha à dire come le soudain avoitenvoyé ses trois filz puiznés sur crestienté pour conquerre païs et tresors et fere fais d'armes, et comme il leur dit que celui qui plus conquerroit et plus vaillant seroit, il seroit le mieulx venu, et comme ung des trois filz descendit en Galice, et par engin entrerent en la vile de Coulongne, et la doulleur et le meschef qu'ilz feirent, et comme son pere y fut mort et occis. Et puis compta comme ung preudons prestre les mucha dedens une vielle roche deux jours, et come il avoit grant paour et, aussi comme le lou yssit du bois par fain, aussi lui .XIIIIe. d'enfans de grans seigneurs yssirent, et comme ilz furent prins, et comme le chevallier les sauva, et comme ilz arriverent à la Petite Bretaigne et leur nef cassa contre une roche, et comme ilz furent sauvez et toute la maniere. Et comme il le comptoit, il y avoit plusieurs à qui les lermes cheoient des yeulx à voir le peril et la doulleur dont il estoit eschappé.
Aprés ce qu'il oult tout compté, si leur dit qu'il vouloit aller celle part pour aller conquerre iceulx mescreans :« Car, dit il, Dieu merci, j'ay esté en la compaignie de ceulx qui ont destruit l'orgueil de deux. Si n'y a plus que le tiers, qui tient le royaume que je doy avoir, et j'ay entendu que le païs est gouverné saigement et y oult pou du païs [occis, car ilz se sont faiz] tributoire, et par chascune teste paient ungbesant d'or et, pour le grant proufit qu'il en lieve, il les laisse vivre de telle loy comme chascun veult user. - Sire, dit le roy d'Angleterre, je vous offre, de bon cueur, mon corps, combien queje soye vieulx, et puis aprés mes gens et mon tresor. - Sire, fait il, grans mercis.»
Le roy d'Escosse et les autres roys et barons lui offrirent corps, biens et gens. Si n'y a celui qui ne s'y offre mout. Ponthus mercye le roy et tous les autres mout humblement et dit au roy et aux autres roys et seigneurs que Dieu, par Sa grace, leur rende l'onneur qu'ilz lui offrent.« Messire, dit il au roy, je n'y merroy roy ne autres grans seigneurs, fors gens d'armes et souldoyers, entour .XIIm, lesquieulx je souldoyeray, car, la mercy Dieu, j'ay de l'avoir beaucoup.»Et il disoit voir, car à la derraine bataille il trouva en la nef du roy Corbachain tant grant tresor que c'estoit grant chose à ouir et que à paine seroit nombré. Assez ilz lui offrirent or et avoir, mais il ne voult riens prendre, mais print de chascun roy de ses meilleurs gens, tant qu'il en oult bien .XIIm. gens d'armes et bons vaisseaulx bien appareillez, et les souldoya bien à leur gré ; et ilz avoient joye à aller avecques lui. Il mena le conte de Glocestre et le conte de Richemont et le conte Derbie, chevetayne des Anglais, et le sire de Duglas d'Escosse, et de chascun païs mena ou conte ou baron à gouverner les gens de leur païs.
Quant ilz furent es nefz et vaisseaulx bien appareillez et garniz de tout ce qu'il leur falloit et ilz eurent prins congié de leurs seigneurs et de leurs amis, si leverent leurs voilles au vent et s'en partirent à grant joye du port de Hanthonne. Et Ponthus print congié du roy, de la royne et de Genevre, leur fille. Si y oultassez plouré et regrecté, et convintque Ponthus leur promist de les revenir voir au plus tost qu'il pourra estre au chief de son fait. Si les mercia mout du grant honneur et de la bonne compaignie que lui avoient fait. Le roy d'Escosse, celui d'Irlande et celui de Cornouaille le convoyerent, voulsist ou non, jusques aux vaisseaux, et prist congié d'eulx à grant regret [et le roy d'Irlande lui dist :« A beaulx doulx sires et amis], or voy je bien que vous ne me aymez point, vous qui m'avez fait tant de bien que jamais moy ne mon royaume ne le pourrions deservir, ne vous ne voulez que je aille avecques vous vous servir. - Sire, dit Ponthus, je ne refuse pas vostre service, dont je vous mercye, selon ce que je trouveray à mon païs et ou fait où je vois. Mais je ne merray vous ne nulz de messeigneurs tant que je saiche le fait du païs et pour certaine cause.»Si s'entrebaiserent et prindrent congié les ungs des autres.
Ainsi s'en parti Ponthus et son armee des parties d'Angleterre ; et fu grant le regret des gens du païs. Si singla jour et nuit qu'il ariva prez de Vennes. Il ordonna son navire en haulte mer et dit qu'il ne vouloit que s'apparust que quarante nefz, et se faisoient marchans de sel à venir à la baie. Si ordonna mout bien sa chose et son fait, et prindrent certains vaisseaulx où avoit bien trois cens combatans, et les fist arriver entre Aurroy et Vennes par nuit, et leur ordonna qu'ilz ne bougassent tantqu'ilz ouyssent de lui nouvelles, et venissent comme il leur manderoit. Ce fu le lundi de Penthecoustes dont les neupces devoient estre le mardi de Sidone et du roy de Bourgongne. Et monta à cheval tout seul et ung varlet le mardi bien matin et, comme il chevauchoit, il trouva ung pelerin pain querant qui avoit toute sa robepar taichons et ung viel chappel à croisilles. Si descendit et dit au pellerin :« Amis, nous changerons de toutes choses, car vous avrez ma robe et je avray la vostre et vostre chappel. - Haa, sire, dit le pellerin, vous vous bourdez de moy.- En bonne foy, dit Ponthus, non fais.»Si se despouille et descauche, et fait vestir le pellerin de quanqu'il avoit sur lui et print la robe et la chauceure du povre et son bourdon. Et son varlet lui dit :« Que faictes vous ? Estes vous hors du sens, qui avez donné voz vestemens pour tel abit ? - Tays toy, dit Ponthus, tu ne sçays pourquoy je le fais. Tien te cy et les deux chevaulx, au bout de la ville decha, et ne te bouge tant que je viengne à toy.»
Si s'en part avec son bourdon et se mist au chemin par où devoit venir le roy de Bourgongne. Et ne demoura gueres qu'il vit les sommiers et les officiers du roy. Et puis aprés vit venir le roy sur ung noir pallefroy, et venoient parlant lui et Guenellet ; et le roy lui avoit la main sur l'espaulle. Et comment ilz passerent, Ponthus leur dit :« Veez en cy deux bien nourris.»Car tous deux avoient grant ventre et estoient gras et bien nourris.« Sainte Marie, dit il à Guenelet, qui avoit ung chapperon de royé, vostre ventre a mengé mainte grasse soupe en court et maint lescherre morsseau de cuisine. Bien estes trenchié à estre ung flateur de court.»Guenelletrougist et a deul. Si tourne son cheval et lui dit :« Comme, truant, vous fault il moy ledengier? »Si cuide venir le ferir d'un fouet. Et Ponthus tourne son bourdon et dit qu'il lui fera sa barbes'il lui touche. Et le roy dit à Guenelet :« Laissiez ce truant. L'en n'avroit ja honneur de lui habiter.»Si passerentoultre. Et Ponthus, qui point ne les amoit, faisoit le fol et se moquoit d'eulx. Si ala aprez et vint à la court. Et comme il vit que l'en entroit leans, il se mist à la flote et le portier le cuida refuser et le print aux espaulles et le cuida mectre hors. Ponthus le bouta et le feist cheoir et passa et lui dit qu'il estoit ung des .XIII. povres.« Va, dit le portier, tant tu es fort pautonnier ! Meschence aussi te viengne ! »
Or estoit il de coustume en icelui temps que, aux neupces de grans seigneurs, l'en mectoit .XIII. povres à mengier devant la table de la mariee à l'onneur de Dieuet de Ses apostres, et aprés mengier la mariee leur donnoit à chascun à boire en une coupe pour Dieu. Si se alla soir Ponthus pour l'un des povres. Mout furent grans les neupces et mout y oult de divers mengiers. La feste fust grant. Ponthus ne menga guerres et regarda sa dame qu'il voit simple et esplouree, car Guenelet avoit dit que Ponthus estoit mort en Irlande, et elle le cuidoit. Quant les tables furent ostees, l'en mena la mariee en sa chambre pour reprendre autres draps et atours pour venir es escharfaulx voir les joustes et bourdes.En venant en sa chambre, avoit une allee où estoient les .XIII. povres, et là avoit deux damoiselles, dont l'une tenoit ung grant pot d'argent plain de vin et l'autre tenoit une coupe. Sidone prant la couppe et donne à boire à chascun povre. Ponthus but le derrain et laissa cheoir de sa bouche ung anel de diamant qu'elle lui avoit autreffois donné. Quant il eust beu, si lui dit em bas :« Madame, bevez ce petit de vin pour l'amour de Ponthus.»Et quant elle ouyst le nom de son amy,si tressault toute et elle beut. En bevant, elle congnut l'anel. Si est toute esdite de joye et ne sait que penser. Si appelle Elios, sa damoiselle, et lui dit en conseil qu'elle amayne ce grant povre aprés elle en sa garde robe. Si luimena, et les autres povres cuiderent qu'elle lui voulsit donner aucune chose ou aucun grant don pour Dieu, car ilz la savoient mout charitable. Quant elle fu en sa garde robe, il n'y demora que Elios, le povre et elle. Si estoit deffait, que nul ne le pouoit congnoistre que à paine. Sidone parla premierement et lui dit :« Doulx amy, qui vous bailla l'anel que j'ay trouvé en la couppe ? Pour Dieu, ne le me chelez point. - Ne savez, dit il, à qui vous le donnastes ? - Ouyl, dit elle. Est il vif ? - Vraiement, vif est il, pour voir.»Elle joint les mains et dit :« A Dieu ! gracés soiez vous ! - Comme, madame, cuidiez vous qu'il fust mort ? - Ouyl, dit elle, car Guenelet et plusieurs l'afermoient. - Et se vous le voyez, que diriez vous ? - Que j'en diroye,dit elle ? Onques mais ne m'avint à mon cueur si grant joye comme je avroye.»Quant il ouyt cecy, si ne deffit plus sa parolle et frota ung pou son visage qu'il avoit terny. Si l'ala tantost congnoistre.« Haa, dit elle, vous estes Ponthus, la rien du monde que je plus ayme aprés Dieu et mon pere.»Lors si a grant joye et l'acolle.
« Haa, madame, dit il, j'ay grant joye dont vous estes mariee si bien et si richement.»Et ce fu pour l'essayer.« Haa, mon doulx amy, ne parlez jamais de ce, car je n'avray autre que vous, se il vous plaist moy avoir, car je le vous juray de bouche et de cueur. Ce n'est riens que du fait d'aprez, car le premier sermenttient. - Haa, madame, ne pensez jamés telle chose comme de prendre ung povres homs pain querant et laisser ung riches roys. Jamés ne le vous conseilleroye pour ma loyaulté acquicter. - Certes, dit elle, tresdoux, chier et loyal amy, je n'avray jamés autre que vous, car je seroye mille fois plus aise à souffrir à vostre compaignie la povreté et mesaise que vous souffrez que toutes richesses avec le plus puissant roy qui soit, et, se vous avez eu aucune pestillence ou povreté, Dieu le vous a fait pour vous essaier, qui puis vous rendra honneur et richesse au double, més que vous aiez en Lui fiance.»Quant Ponthus ouit la grant seurté et loyaulté de s'amie, si lui cheïrent les lermes des yeulx. Et aprés sourrist et dit :« Madame, oncques plus loyalle ne plus seure ne fut que vous. Si ne vous cheleroy plus rien. Si sachiez que j'ay plus or, argent, pierres precieuses et margueriectes sept foisque n'a monseigneur vostre pere. Et si ay douze mille gens d'armes, tous souldoyez pour demy an pour aller conquerre le royaume qui fu mon pere. Si ne vous esmaiez de rien. Mais je vous diray que vous ferez : [vous en irés maintenant aux eschauffaulx pour voir les joustes] ; faictes vous amener à Polidés, mon germain, et se tiengne lui et ceulx de mes compaignons qu'il scet qui m'aiment auprés de vous, et je vous vendroy voir. Je ne puis plus cy estre avec vous.»Si l'acolle et encore ne l'oza baiser ne lui requerre.
Si s'en part clochant et faisant le chaymant, et vint à son varlet qui l'atendoit et monta à cheval et vint au bruel du boislà où il avoit laissié ses compaignons. Quant ilz le virent, ilz le mescongnurent et y en oult qui le vouloient prendrepour espie. Mais il se print à rire et leur dit :« Je suis Ponthus.»Et lors se fist congnoistre. Si y eult assez ris.« Sire, dit le conte de Susscestre, a pou que nous ne vous avons fait villennie. Comme vous estes vous ainsi deffait et descongnu ? - Seigneurs, dit il, je l'ay fait pour cause, car je ne vouloye pas estre congneu.»
Lors ordonna qu'ilz se armassent couvertement pour jouster et bouhourder, et venissent par .XXnes. et .XXXnes. aux eschaffaulx et que nul ne ferit que par son commandement, et leur dit les nopces et la feste qui y estoit. Si se arroya Ponthus à quarante de ses chevalliers, tous de ses paremens, des meilleurs et plus nobles de sa compaignie, et leur dit son fait, et vindrent jouster es rens. Si estoient moutesmerveillez les Bretons et les Bourguegnons quieulx gens s'estoient qui estoient si noblement arroyez et qui si bien joustoient. Car Sidone estoit là venue es escharfaulx avec les dames. Et l'avoit amenee par la r[e]ne Pollidés, dont Guenelet avoit esté couroucié que Polidés la lui avoit tolue et prinse par la rene doree, en disant qu'il l'amerroit aux escharfaulx et qu'el le avoit commandé ainsi. Si lui avoit dit qu'il verroit tantost son germain Ponthus. Si en avoit Polidés si grant joye que nul ne le savroit compter, et le dit à tous ses compaignons fors à Guenelet, dont ilz eurent telle joye que nul ne le pourroit penser. Il ne fait mie à demander se Sidone avoit toute joye mondaine en son cueur. Si vit venir Ponthus qui estoit plus grans et mieulx seant que tous. Et jousta de renc en renc et abatoit chevalliers et chevaulx et rompoit lances et faisoit merveilles.Sidone s'encline vers Pollidés et lui dit em bas :« Veez ce chevallier armé de pourpre d'azur à une dame blance qui tient ung lion enchayné, et dessus le lion a lestre d'or qui dit :«Dieu aide», et bien .XL. compaignons de ses paremens, fors qu'ilz n'ont nulles lectres d'or. Certes celui es lectres d'or, c'est Ponthus, vostre germain, et les autres sont ses compaignons de ses paremens. - [A, madame, je le congnois bien au chevaucher et aux fais d'armes qu'il fait.»Si a si grant joye qu'il ne peult plus et le moustra à ses compaignons qui se tenoient jouste Sidone comme commandé leur estoit].
Le roy de Bourgongne vint en champ sur ung grant destrier d'Espaigne et estoit mout richement armé, et bien trente chevalliers de ses paremens, tous les lances sur faultre. Si commencherent à poindre et à jouster par les rens. Quant Ponthus les vit, si commencha à adrecher vers eulx et commencha à abatre chevalliers et chevaulx, si que tous estoient esbahis. Le roy de Bretaigne, qui estoit aux eschaffaulx avec les dames et les vieulx chevalliers, demanda :« Qui est ce grant chevallier qui a sa dame en son escu, qui tient ung lion enchayné eslectres d'or, et tant de compaignons de ses paremens ? »Chascun dit :« Je ne say, més il n'ataint homme qu'il n'abate. Veez comme il abat chevalliers et chevaulx et quelles merveilles il fait. C'est ung fort adversier. - Vraiement, didrent les dames, c'est ung bon chevallier.»Dit la dame de Deul :« Je ne vis oncques chevallier qui si bien seist à cheval ne qui si bien ressemblast à Ponthus, dont Dieu ait l'ame ! »Dist le roy à Sidone :« Belle fille, je ne vouldroye ja qu'il encontrast vostre mary, car je avroye paour qu'i l'afolast, car trop sont ses coupz merveilleux. - Monseigneur, il feroit que saige de s'en garder, car trop est dur celui chevallier.»Mout tindrent grans parolles de Ponthus et de sa chevallerie. Mais estoient enesmoy de savoir qui il estoit.
Ne demoura guerres que d'aventure Ponthus encontra le roy de Bourgongne. Si le vit Ponthus mout richement et noblement aparreillié, et pensaque c'estoit lui ou aucun sire de Bourgongne. Si fiert de l'esperon mout roiddement et le fiert au fort de l'escu. Et la lance fu grosse et roide ; si le prent bien, comme celui qui assez avoit force et hardement et especialment de faire fais d'armes devant s'amie, qui si long avoit qu'i ne l'avoit veue. Si fu le coup si grant qu'il abat le roy sur la crouppe du destrier, et perdit les renes du frain doré, et le cheval, qui fu jeune et fort, l'emporte tout envers sur la crouppe et se vient ferir en une grant fosse ; et il cuida saillir oultre et il chiet si merveilleusement que le roy chaït soubz lui. Si fut le cheval mort et le roy mort, que à paine peust avoir confession. Bourguegnons furent dollens et courouchiez de leur sire, mais tout brait que le marié est mort. Ponthus le ouit, à qui il n'en chault guerres, et non fait il à Sidone. Ponthus descendit, lui et ses compaignons, et monta aux eschaffaulx et osta son heaulme. Et, quant il fut desheaulmé, chascun le congneut et toutes les dames. Si vint à Sidone et la print par la main et lui dit :« Madame, vous serez ma prisonniere, mais vous avrez bonne prison.»Elle rougit et en eust si grant joye que nul cueur ne peult plus :« Et se je doy estre vostre prisonniere, il le me convendra endurer.»
Le roy estoit ja descendu des escharfaulx, qui mout estoit marry de la mort du roy, mais quant on lui compta que c'estoit Ponthus qui merveilles d'armes faisoit et qu'il a prinse sa fille, si en eust grant joyeet dit :« Dieu a ordonné qu'i l'ait et nous ne la pouons donner à meilleur chevallier, carvraiement en cestui a tant de valleur [qu'il] est digne d'avoir la fille au roy de France. Mais vrayement je cuidoye qu'il fust mort, comme l'en m'avoit fait entendant.»Si vint contre Ponthus, les bras tendus, et lui dit que bien fust il venu. Et Ponthus s'acline vers lui et lui dist que bonne vie lui donnast Dieu comme à son souverain seigneur. Grant joye s'entrefirent. Ne demandez pas se les gens et les barons lui firent grant joye et les dames et son germain et ses compaignons ; tous voloient de joye fors Guenelet qui fait joye de bouche et non pas de cueur. La cité et tout le peuple mercierent Dieu et disoient que Dieu les avoit visitez«car nous avrons ung roy qui nous gardera de tous maulx voisins et d'autres».Grant fu la joye de ceste adventure. Ponthus retint le conte de Suscestreet de Glocestre et celui de Richemont et plusieurs barons et chevalliers d'Angleterre, et les autres envoia es nefz et es vaisseaulx.
Le roy fist grant joye aux seigneurs, et si fist Sidone, et, par especial, au conte de Glocestre, qui mout bon chevallier estoit. Si lui demanda du roy d'Angleterre, qui estoit son cousin. Et le conte leur compta des adventures qui estoient advenues au roy et comme par Ponthus il estoit venu à chief du roy d'Irlande et toute la maniere, et comme il le print entre ses gens et l'enmena, voulsist ou non, et comme il ne le renchonna pas, ains fist la paix d'eulx deux. Et leur compta comme le filz du soudain vint à grant nombre et comme par Ponthus ilz furent desconfis et mors, et comme il gaingna les grans tresors d'icelui, qui sont si grans que c'est merveilles à ouir, car il n'avoit finé de pillier surcrestienté bien .XII. ans. Aprés lui compta commeil se nommoit le Sourdit de Droicte Voye et se faisoit filz d'un povre chevallier. Quant le roy ouit qu'il se nommoit ainsi, [sy pensa que c'estoit] pour ce qu'il lui avoit mis sus qu'il amoit sa fille, et ce nom qu'il se metoit estoit pour ce qu'il avoit refusé droicte voye pour ce qu'il vouloit combatre deux ou trois. Si y regarderentplusieurs pour ces noms.
Aprés lui compta le conte comme le roy et tous ses amis et le conseil lui avoient offert Genevre, sa fille ainsnee, pour estre roy d'Angleterre aprés la mort du roy et de present estre gouverneur du royaume, et comme il se desblasma et ne le voulut estre, et comme par ung chevallier qui estoit tout nu il fu congneu, ce fu le filz Herlant, et comme le roy et la court se tindrent pour honteux dont ilz ne lui avoient fait autre honneur pour ce qu'il estoit filz de roy. Grant bien faisoit à ouir compter au roy de Bretaigne et encore plus à sa fille et aux barons qui là estoient, car c'est mout noble et belle chose à ouir. Et aprés que le conte oult tout compté, les barons de Bretaigne vonlt appeller le roy à costé et lui vonlt dire :« Sire, que penssez vous ? Faictes parler à Ponthus hastivement de prendre vostre fille. Si serez gardé, vous et vostre païs, car nous avons grant doubte qu'il ne la veulle prendre pour celle d'Angleterre, car de trop loing a plus grant mariage dela que decha. Et mesmes il a grant tresor, dont il em prise mains nul dangier de seigneurs.- Seigneurs, dit le roy, je vous prie tous d'en penser, car je le desire plus que riens qui soit, car oncques maiz plus grant bien ne nous advint.»
Si allerent les barons parler ensemble et baillerent la parolle au viconte de Leon pour parler à Ponthus.Si parlerent à lui mout doulcement comme il avoit premier esté au païs de Bretaigne sauvé, et comme le roy l'amoit et que, par envie, il avoit esté meslé avecques lui par mensonge, et que le roy estoit vieulx et creoit de legier, et qu'il n'est nul qui n'ait aucune taiche, et que le roy, par le vouloir de son païs, lui offroit sa fille et à estre roy aprés lui. Et Ponthus, qui autre chose ne requiert ne ne desire, si leur respond que grans mercis au roy et à son païs, et que il est le premier seigneur qui tant de bien et d'onneur lui ait fait et que jamés ne le pourroit deservir et, se il estoit en sa valleur d'avoir la plus grant dame du monde, ne la prendroit mie pour refuser le roy et ses barons et son païs, tant se tient pour tenu à eulx et tant les ayme sur tous autres gens. Les barons ourent grant joye de la responsse et la vindrent dire au roy à qui il pleust mout. L'en fist venir l'evesque. Si les fist l'en fianchier. Le lundi aprés mist l'en le jour des espousailles. Il ne fait pas à demander se Ponthus et Sidone ourent grant joye, et encore en avoyt plus grant joye cent mille foiz plus qu'ilz ne moustroient semblant. Grant fu la joye en Bretaigne de ceste assemblee des grans et des petis.
Ponthus, qui saige estoit, ne vouloit avoir nul mal gré de nul. Si vint à Guy de Bourgongne, frere du roy, à Ysambart de Challons et au conte de Montbeliart, qui estoient venus avec le roy de Bourgongne, et se desblasma à eulx et leur dit qu'il estoit mout dollent de ceste adventure qui estoit avenue de la mort du roy et que, en bonne foy, quant il joustaà lui, il ne savoit qui il estoit. Et ilz lui respondirent qu'ilz le creoient bien et que ce n'estoit que adventure d'armes, et pour ce ne s'en devoit nul merveillier, et que vraiement il n'en pouoit mais. Si s'offrist mout à eulx et fist faire l'endemain beau service et donna trois esterlings qui les vouloit prendre. Si n'avoit on oncques mais veu donner si belle charité. Si en oult mout de pris, et les amis du roy lui en sceurent moult de gré et l'en mercierent mout.
Le corps fu embasmé et emporté en ung chariot mout bien garny de beaulx chevaulx en son païs enterrer. Et Ponthus fist convoier le corps bien à trois grosses lieues à grosses torches et lui fist le plus d'onneur qu'il peult, combien qu'il ne fust pas marry de la mort. Si le firent les seigneurs de Bourgongne retourner à grant paine. Si prindrent congié et mout se louerent de Ponthus et tindrent grant compte de lui et disoient bien que il n'estoit droit chevallier que lui par vaillance, par largesse et par courtoisie, pour amer Dieu et l'Eglise, et qu'il avoit si bien fait devoirque c'estoit merveilles.
Ponthus revint à Vennes et alla devers Sidone et la baisa et parlerent mout de doulces parolles ensemble et puis se bourda avec elle et lui dit se elle savoit nul mal gré à sa lance et à la pierrequi l'avoit delivree de mary. Et elle rougist et lui dit: :« Sire, il faitperilleux faire fait d'armes avecques vous. Vous joustés trop mal quant les roys en meurent. Mais je vous say bon gré de ce que vous avez fait pour lui, car tous ses amis vous sairont bon gré.»Fait Ponthus :« Les choses qui doivent avenir, convient qu'elles adviennent. Vous ne deviez pas estre sienne ; et pour ce n'avrez vous point de douaire, car vous n'avez mis le pié au lit.»Ainsi se bourderent l'un avec l'autre et parlerent de plusieurs choses.
Et puis s'en vint devers le roy [et devers les barons. Si dist au roy] :« Sire, vous avez bien ouy que j'ay armee pour conquerre, à l'aide de Dieu, mon royaume que Sarrazins ont empeschié. Si vouldroye bien avoir, se il vous plaisoit, des gens de vostre royaume, ceulx qui vouldront prendre argent, et les paieray grandement de cy à la Toussains avant la main. - Haa, dit le roy, beau filz, vous ne devez riens demander, mais prenez mes gens à vostre heritage conquerre et prenez mes tresors et quanque j'ay. Et, se vous plaist, je vous sairoy bon gré de moy laisser aller en vostre compaignie, car je suis vieulx ; ainsi ne sera pas grant perte que de moy et en meilleur et en plus proufitable service pour mon ame ne puis je mourir que au service de Dieu.»Ponthus l'en mercia mout et dit que à ceste fois n'y vendra pas, ains gardera son païs. Et quant de chevance, il n'y mectra rien du sien, car Dieu lui en a assez largement donné pour ce fait et pour autre, mez il ne refuse pas ses gens, car ce sont ceulx du monde que il plus ayme et en qui plus il se fie à grant besoing. Les barons et chevalliers de Bretaigneont grant joye de ceste allee et chascun se convoye à y aller. Chascun s'offre d'aller avecques lui et il les mercie mout. Si leur dit que tous soient appareillez dedens quinze jours à Vennes et ordonne par tous païs querrenefz, vaisseaulx et vivres à estre à icelui jour. Chascun baron s'arroye et se garnist de vaisseaulx et de gens d'armes, des meilleurs qu'ilz se peurent oncques garnir. Ponthus mande des barons d'Anjou, du Maine, de Poictu et des autres païs voisins, et dit qu'il leur veult escrire. Si mande à Guieffroy de Lezignen et à Landry de La Tour sur tous ; et lui fu dit que ces deux nagueres estoient arivez d'oultremer, du royaume de Germanie, où ilz avoient esté bien deux ans en armes sur les mescreans.« Haa, dit Ponthus, mout sont bons chevalliers et preudes hommes. Bien est paré qui en sa compaignie les a.»Si furent envoyees lectres à eulx et à plusieurs autres par les païs voisins, en Normendie, en Angou, au Maine, en Tourraine et Poictou, à ceulx qu'il pensoit qui avoient voulenté des aventures pour honneur conquerre, qu'ilz fussent au .XVIIIe. jour assemblez à la tour d'Orbendelle, prez Talmont, à lui, et là trouveroient vaisseaulx et argent assez. Les messagers s'en partirent. Et quant ceulx ouirent les nouvelles de lui et le fait sur les mescreans qui tenoient son royaume, si ourent grant joye d'y aller ; et chascun se appareilla pour venir à la journee. Ponthus envoya par tous les païs or et argent à querre vaisseaulx. Ce fust par Normendie, Bretaigne et Poictu, à venir les ungs à Vennes, les autres aux Sables, en Poictou.
Aprez Ponthus envoya querre sa grant nef et fist venir une partie de ses richesses à Vennes. La veille de ses nopces il envoya present à Sidone de couronnes, de sercles, de chaintures, de chappeaulxd'omosnieres, d'or, de perles, de pourpre, de pierres precieuses et de marguerictes, que ce fust grans merveilles à voir la richesse qu'ilz valloient, car ilz furent preciez plus de mil besans d'or. Le roy les vit et dit à sa fille :« Vous n'estes pas mariee à ung povre homme desherité. Dieu le vous a donné bel, bon, riche, saige. Si en devez Dieu mercier.»Aprés donna au roy mout beaux joyaulx de pierres precieuses, de perles, de couppes d'or, et à chascun baron de Bretaigne grant don d'or ou d'avoir, selon ce que à lui aferoit. Mout loué fu Ponthus de ses grans dons et de ses grans largesses.
Le jour de ses nopces furent les seigneurs d'Angleterre, d'Escosse, d'Irlande moult noblement arroyez et ceulx de Bretaigne, qui grant honneur lui faisoient. Grant fu la feste, grant fu la joye de menestreulx et de heraulx sans compte ; grans dons leur fist Ponthus. Mout y oult d'estranges més donnés. A l'entremés y oult voué de mout merveilleux veux et haultains. Et Ponthus voua ung veu dont fu parlé, car il voua et dit ainsi :« Pour ce, dit il, que les gens pourroient dire que la fille du roy a prins homme sans terre, je veue que jamés ne coucheray en son lit jusques à ce que je soye sire de la terre et royaume qui fu mon pere et couronné. Et voue à Dieu que oncques ne l'avoye baisee ne requise de nul mal quant je partiz de ce païs ne ne le voulsisse penser à lui faire, ne més que à ma propre mere. »Si dit et fist ces choses pour les parolles que le roy avoit esmeues, par lesquelles il s'estoit partydu païs de Bretaigne. Sidone, quantelle seust qu'il avoit ainsi voué, si oult grant joye. Sy aymast mieulx la compaignie de lui. Si en fust assez parlé par les gens. Les ungs disoient :« Il est mout preudomme et vroy chevallier.»Les autres disoient qu'ilz n'eussent esloingné la nuit qu'elle actendoit à avoir esbat de lui. Lors le roy dit :« Je fus trop hatif de croirre si legierement comme j'ay creu.»
La feste fu mout grant, maiz le roy ne voult oncques qu'ilz eussent jouxtes, pour l'adventure du roy du Bourgongne, de paour que aucun meschief n'en venist. Et fu danssé et fu chanté et fait de mout merveilleux jeu et esbatemens. Au soir Ponthus vint en la chambre de Sidone et dit :« Haa, m'amie, m'amour et toute ma joye, tout mon cueur, ma vie et soustenance, j'ay esté bien hatif du veu que j'ay fait, mais, en bonne foy, je l'ay fait pour vostre honneur sauver, pour les langaiges du monde qui sont tost dictes et à paine estainctes. Et, pour verité, m'amie, j'en souffriray plus grant mesaize que nul pour le desir que j'ay d'estre en voz deux bras. Mais, se Dieu plaist, je y seray tantost, car c'est le plus grant desir que mon cueur ait. - Mon doulx sire et amy, sachiez que vostre plaisir est le mien ne nous ne devons riens tant desirer que honneur et bonne renommee. Si avez bien fait pour oster les doubtes des mesdisans.»
Assez parlerent ensemble et puis s'entrebaisierent et acollerent. Mout y oult festoyé de bras, tant quela quinzaynne vint. Là fu la monstree et furent les Bretons estimez à quatrem .Vc armez, et les Normans .XIIc., qui tous chargerent et furent gaigez pour six moiz. Belle chose fu à lesvoir assembler au navire d'Angleterre. Ponthus print congié du roy et de Sidone. Et par droicte flaterie Guenelet fit tant qu'il demoura avecques le roy et avecques Sidone, aussi comme tout garde d'eulx. Et lui bailla Ponthus une partie de son tresor à garder et gouverner. Si oult assez plouré au departir de Sidone et de ses femmes. Ponthus la baisa et lui bailla le plus de ses richesses à garder.
Lors s'en party et ala par terre et passa par Nantes et se rendist aux Sables de la tour d'Orbendelle. Là oult grant navire. Là arriva Guieffroy de Lezignen et Landry de la Tour, qui estoient compaignons, à grant compaignie. Si les receut Ponthus à grant joye, comme les deux chevalliers estrangiers que plus amoit ; si leur donna de grans dons. Aprés ariva Guillaume des Roches, bon chevallier, Peain de Rocheford, le sire de Chemillé, Pierre de Doué, Girart de Chastiaugontier, Jehan Maulevrier avecques les Hurpoiz ; et les Mansseaulx Beaumont, Laval, Siglé, Doucelles et autres Manseaulx ; de Touraine, Beausay, La Haye et autres Touren[g]eaux ; de Poitou, le viconte de Touars, le frere du conte de La Marche, Mauleon, Chasteaumur, La Garnache et plusieurs autres. Ponthus leur donna grans dons, que tous s'esbahissoient de la largesse de lui et disoient qu'il n'est à servir que lui,« il est digne de gouverner et de conquerre tout le monde par sa courtoisie, sonbel acueul et sa largesse.»A chascun fit livrer selon ce qu'il avoit de gens nefz et vaisseaulx. Et puis se monterent es vaisseaulx et s'en partirent à grant joye. Il ne demoura gueres que tout l'autre navire arriva. Si fut mout belle chose à veoir les vaisseaulx et les voilles levez qu'il sembloit unegrant forest. Ilz ourent vent à gré et trespasserent l'isle d'Oleron. Et quant ilz furent à trois lieues de La Coulongne, si fist Ponthus ancrer et arrester et dit aux chevetainnes :« Il escouvient entrer eu païs à La Coulongne par nuit, car la lune roye, et descendrons jouxte Coulongne à une lieue ou à deux, et puis ferons retraire le navire, car je ne veul pas, dit il, qu'ilz saichent nostre pouoir pour plusieurs causes.»
Si ordonna que, à jour couchant, que l'en se partit. Si fu fait. Et à celle heure ilz vindent ariver sur le bort dela, à une lieue de la ville. Si descendirent à terre et puis bouterent les vaisseaulx en la mer bien avant, qu'ilz ne fussent aperchus, et en une vallee jouxte ung bois se midrent et se tindrent le plus coyement qu'ilz peurent. Si monta Ponthus à cheval et vint à l'oree du bois veoir se il trouveroit aucuns pour savoir l'estre du païs, tant qu'il ariva jouxte une petite chapelle mout devote. Si s'estoient levez avant que le jour feust venu le conte d'Esture, l'oncle Ponthus, et Patrices, le chevallier qui l'avoit sauvé, lui et les .XIII. enfans en la nef. Ces deux chevalliers, qui s'entreaymoient comme freres, avoient sauvé le peuple de mourir et fait rendre treü pour actendre la grace de Dieu et la delivrance du païs. Si s'estoientlevez avant le jour pour venir en pellerinage en celle chappelle qu'ilz ne fussent aperchus des païens. Si avint, quant Ponthus vit la chappelle, tourne celle part et descend et entre dedens. Si estoit au point du jour. Si regarde deux hommes agenoullez, dont eust grant joye, car il se pensa bien qu'ilz estoient crestiens puis que en la chappelle estoient. Et quant les deux chevalliersl'ouirent venir, si ourent grant paour et cuiderent estre espiés de mescreans ; si se tresaillirent tous. Et Ponthus leur demanda :« Qui estes vous ? Nommez vous hardiement. - Et vous, qui estes vous ? Et quelle loy tenez vous ? »Dit Ponthus :« Ja ne chelleray mon nom. En bone foy, je suis crestien.»Dit son oncle :« Que bien soiez vous venus, car vostre compaignie nous plaist, car aussi le sommes nous en cueur. Mais nous vous prions que vous nous diez qui vous estes. - Par ma foy, dit il, j'ay nom Ponthus et fuzfilz du roy de Galice.»Quant son oncle, le conte d'Esture, l'ouist, si courut, les bras tendus, et l'acolle et baise :« A, mon chier nepveu, benoist soit Jhesucrist qui m'a fait si grant grace de vous veoir avant que je mourusse.»Quant Ponthus ouit qu'il estoit son oncle et vit la bonne chiere qu'il lui faisoit, si a grant joye et grant pitié et lui dit :« Pour Dieu, sire, vous me donnez grant liesse à mon cueur se vous me dictes voir.»
Le jour estoit ja bien cler. Si le congnoist ; et quant il le congnust, si lui baise la bouche et les yeulx, et plouroient tous deux l'un sur l'autre et nese peuent riens dire, fors estraindre l'un l'autre. Et, quant ilz ourent pouoir de parler, le conte lui dit :« Ha, beau sire nepveu, comme estes vous ozé venir ainsi seul ? Car, se vous estes aperchu, vous estes en voye d'estre mort. - Bel oncle, dit il, je ne suis pas si seul que je n'aye ycy plus de .XXVIII. mil hommes d'armes, comme toute la flour d'Angleterre, d'Escosse, d'Irlande, de Bretaigne et des païs d'environ.»Quantson oncle l'ouit, si s'agenoulla et joint les mains vers le ciel [et rend graces à Dieu]. Lors lui dit la desconvenue du païs et comme le païs estoit encore entier de gens, mais qu'ilz estoient tributoires et rendoient treü au roy Brodas. Et lors lui monstra le chevallier Patrices qui l'avoit sauvé en la nef et qui avoit sauvé le païs. Ponthus vient et l'acolle et lui dit qu'il estoit tout sien. Assez parlerent ensemble. Si les mena Ponthus veoir ses gens. Et quant ilz les virent, si eurent si grant joye que plus ne pouoient avoir.« Il fault, didrent les chevalliers, que vous ordonnez voz batailles.»
Ilz midrent à une vallee à costé bien .IIIIm. affin que, quant ilz seroient yssus de la ville pour combatre, que ilz saillissent de costé et venissent par derriere les desconfire. Et aussi baillerent à Patrices .Vc. pour mener en certain lieu que, quant tous seroient yssus de la ville à aller combatre, que lui et ses .Vc. vendroient vers la ville, aussi comme s'ilz fussent envoyez pour la garder, et eulx bouter dedens. Ainsi fu ordonné entre eulx. Si dit Patrices :« Beaulx seigneurs, ceste assemblee est faicte de Dieu et de la pourveance Jhesucrist. Ponthus, qui droit seigneur estoit de cest païs, Dieu le nous a donné trouver, par quoy il sceut la desconvenue et la maniere come il pourra venir à chef de cest fait.»
Le conte d'Esture vit son filz Pollidés, qui mout fu beau et agreable chevallier. Si le baisa et se firent mout grant joye. Si dit le conte :« Seigneurs, ordonez vous, car je vois dire au roy Brodas que crestiens sont entrez à pillier cest païs. Si ystra à quanque il pourra de[gens] et vendra sans ordonnance, par quoy il sera plus aisé à desconfire. Pourquoy envoiés par ung petit ballenier querre et aprester les vaisseaulx et le navire, et mectez le feu en aucune maison. Si ne cuidera pas vostre pouoir si grant comme il est, par quoy il se desroiera sans fere ordonnance.»
Lors print congié et s'en partit et vint à la ville bien matin. Il vint devers le roy, effroyé. Le roy se levoit. Si le salua de par Mahommet, puis lui dit :« Sire, les crestiens sont venus [g]aster et piller vostre païs et ne sont que à une lieue d'icy. - Sont ilz gueres, dit le roy ? - Si[re] je ne say, més ilz ont bien soixante vaisseaulx selon ce que j'ay oÿ dire et que je lepuis veoir. - Et ne sont ilz plus ? Par Mahon, mal y vindrent. Si vous di ge, fait il, que j'ay ennuit songié que je devenoie ung grant leu noir etque vous me huyés ung levrier blanc et ung braquet, et que le levrier me occioit. - Haa, dit le conte, l'en ne doit pas croirre en songes. - Vous dictes voir, dit le roy. Alez faire sonner les trompes et criez que tous se arment. Si prendrons ces ribaulx et ces pilleurs de mer, lesquelx je feray tous escorchier et detraire à coyesde chevaulx. - C'est bien dit», ce dit le conte, qui pensa qu'il yroit autrement.
Le conte s'en ysist et se ala armer et fist crier l'armee. Chascun se arma et monta à cheval. Le roy ysist, armé mout noblement et richement, et yssist de la ville sans ordonnance faire, mais qui peust aller, si allast. Si ysserent plus de .XIIm. à cheval, sans arbalestriers et servans qui venoient à pié et ceulx qui n'avoient nulz chevaulx.Ponthus ordonna ses batailles et oult mis à ung val .IIIIm. homes d'armes qui se iroient mectre entr'eulx et la ville pour les sarrer par derriere. Et Patrices vient à ses cinq cens combatans en ung lieu pour gaengnier la ville et actendit tant qu'il fust temps de partir. Le roy ferit de l'esperon là où il vit la fumee et regarde sur la mer et ne vit pas plus de soixante vaisseaulx. Si dit :« Or alons à eulx. Ilz sont honnis. Leur Jhesucrist ne leur avra ja mestier qu'ilz ne meurent de malle mort.»Il ne tint renes tant qu'il eust passé le lieu des .IIIIm. Si regarda devant soy et voit de grans batailles ordonneez. Si fu esmerveillié de ce et se cuida contrearrester pour ordonner ses gens ; et toutefois en ordonna il la plus grant partie, car il estoit hardy et saiges en armes à merveilles. Et encela escoute et ouit ung grant cry entre lui et la ville, et vit ses gens fouir vers lui. Lors s'escrie :« Il n'y a point de fouir. Courons leur sus aprement.»Si vient et fiert de l'esperon à assembler à tout le tas. Si jousta avec Guieffroy de Lezignen qui s'estoit ung pou avancé. Si se donnoient de grans coups. Mais le roy print Guieffroy de Lezignen au travers et l'abatit. Le roy mist la main à l'espee et cria :« Mahon, aide ! »Et le premier qu'il actaint, i l'abat à terre, et faisoit merveilles d'armes. La bataille commencha mout felonneuse. Ponthus, qui a grant desir de fere armes, especialment sur ceulx qui tenoient son royaulme,fiert à destre et à senestre et abat Sarrazins et chevaulx et occist quanqu'il actaint. Les Sarrazins se tenoient ensemble environ leur roy qui mout de noz gens occioit et afolloit. Landry de La Tour vit Guieffroy de Lezignen à terre, qui ne pouoit soy remonter et estoit mout afollé et en grant peril. Si fiert ung Turc et le abat et prent le cheval et le maine malgré tous eulxà Guieffroy de Lezignen et lui dit :« Beaux compoins, montez, car cy aperilleux à estre à pié.»Guieffroy l'en mercie mout et monte. Et quant ilz furent eulx deux à cheval, si firent grant essart de Sarrazins. Bien se menerent les Bretons et les Hurpois et Basses Marches. Là oult grant cry et grant hu. Le roy fait sonner une gresle et ralie ses gens et donne grant estour à noz gens.
Ponthus regarde et aperchoit que c'estoit le roy qui avoit occis son pere. Et aussi voit il que par lui ses gens se tiennent et qu'il fait merveilles de soncorps ; il est mout richement armé et a une couronne sur son heaulme. Ponthus a grant joye de l'avoir trouvé et vient celle part et le fiert grant coup et le roy le fiert. Si ont dure bataille entr'eulx, car trop fort estoit le roy et de grant cueur. Mais Ponthus lui donne tant de coups là où il le peult actaindre qu'il le fait embronchier et estourdit et lui coppe les laps du heaume. Et le roy, qui n'a mais force, endure. Et Ponthus fiert de toute sa force et lui couppe le col soubz le heaume ; si chaït mort. Quant ses gens le virent, si se batent leurs paulmes et sont tousdesconfis. Et d'aultre part les .IIII. mille vindrent par derriere et les serrerent, si que nul n'en eschappa que tous ne fussent mors. Tout estoit mis à l'espee sans riens prandre à mercy.
Patrices yssit de son ambusche et vint à cinquante hommes d'armes les premiers pour la porte prendre, et commanda les autres venir aprés lui. Si vint à la porte. Si le congnurent bien et il lui demanderent comme il estoit de la besoingne. Et il leur dit que mallement. Si entra et se tint à la porte et les cinquante gaengnerent la porte, tant que les autres fussent venus. Si mist gardes à la porte et dit que nul n'y entrast tant que Ponthus fust venu. Et les autres allerent par les hostieulx, et les Sarrazins qu'ilz trouvoient estoient mis à mort. Si alloit Patrices criant avantla ville :« A mort, Sarrazins, et vivent crestiens ! »Les crestiens de la ville, qui estoient en servage et rendoient treü, faisoient cro[is] de leurs bras ; si ne trouvoient qui leur feist mal ne à riens du leur, car ainsi l'avoit ordoné Patrices.
La ville fu gaengnee, car tous les gens de deffense estoient allez à la bataille où ilz furent mors. Si enfust par esme celui jour mort bien plus de .XXVIIm. Quant la desconfiture fu achevee que tous furent mors, noz gens serchierent les champs, chascun pour trouver son amy, son cousin ou son maistre. Si n'y oult pas mors mout de gens de grant compte ; de Bretaigne, fu trouvé mort Gieffroy d'Ancenis et Briant du Pont des barons, et des chevalliers Roullant de Coquins, Henry de Sion, Bernalles de Saint Gilles, et mout d'autres bleciez quin'avoient garde de mort ; des Hurpois, Hubert de Craon fut trouvé mort et Pierre de Chemillé, et des chevalliers, Thibault de Bresse, Hamelin du Montloys et Eustace de La Poissonniere ; des Poictevins, Andrieu de La Marche, Jehan de La Garnache et Hubert d'Argenton et des chevalliers, Almaury de La Forest et Henry de Basoges ; et du Maine, Ardoin de Sillé et Olivier de Doucelles et des chevalliers, Garin de Cussés, Guillaume du Saiges ; des Normans, Richart Tesson, Guion Paynel et Pierres de Villiers. Quant d'Angleterre et d'Escosse, pou y en oult de mors, car ilz faisoient l'arriere garde, et ces Basses Marchesfurent au front et eurent tout l'affaire. Ponthus fist prendre les corps et les fist enterrer à la grant eglise de Coulongne et leur fist le plus d'onneur et le plus de service qu'il peust, tant que l'en le tint à grant bienet en fu loué de tous. Quant les champs furent cerchez et assemblez les crestiens mors d'un costé et les blechiez d'autre et la chose ordonnee, Ponthus et les batailles chevaucherent vers la ville. L'en livra les rues et les maisons à chascun selon ce qu'il avoit de gens. Si trouverent tant de vivres et de biens que le plus povre en oult assez. L'en fist crier que nul n'otast riens aux crestiens de la ville et que nul ne leur feist tort, et non firent ilz.
Ponthus ala tout droit à la grant eglise offrir son cheval et son harnoys à l'autel. Il osta son haubert et ne demoura sur lui que son singlaton et sa chemise et ses braes. L'en l'afluba d'un mantel de sebelin. Si ouyt trois messes et mercia Dieu de la grace qu'Il lui avoit faicte. Et aprés ce le conte, son oncle, et Patrices vindrent à lui et eurent advis qu'ilz feroient. Lors dit Patrices :Je lo que, avant toutes choses, à ceulxqui sont gardes d'aucuns donjons, chastiaulx ou villes, l'en faiche lectres de par leur roy que, ces lectres veues, ilz viennent en ceste ville jour et nuit. Les ungs seront prins ceans, les autresnous mectrons ambuches en certains lieux. Si les avrons leplus aisé et avrons mains à fere.
Cest bon conseil fut tenu. Si en penserent les deux chevalliers et le firent en telle maniere que des villes et chasteaulx tous vindrent. Les uns entrerent en la ville et furent mors ; les autres trouverent ambuches sur les païs ; si furent desbaretez par plusieurs lieux. Quant les crestiens qui estoient en servage ouirent la desconfiture, ilz se leverent par les villes et chastiaulx et occirent ceulx qu'ilz trouverent. Et tantfu la chose menee que le païs en fu tout nestoyé et delivré, car les ungs se rendirent, et leur donna Ponthus vaisseaulx et vivres pour ung moiz ; et des autres, qui peust, il se sauva, dont les ungs furent mors par les Espaignos et par ceulx du royaume de Castelle, et autres em plusieurs lieux. Si perirent meschantement, dont le soudain fu puis mout dollent d'avoir ainsi perdu ses filz et ses gens, et en seust trop mal gré à Mahommet et dit devant tous comme forsené que le dieu crucefix l'avoit ainsi vaincu et qu'il estoit de plus grans vertus que lui quant il ne lui avoit sauvé ses filz et sa gent. Si en fut mout grant plainte en Babilone et en Damas.
Si retourne à Ponthus.
Ponthus fist les blechez garir et les visitoit et leur faisoit querre quanqu'il leur falloit. Il compaignoit les seigneurs et leurdonnoit de trop grans dons. Et aussi il trouva à une tour tout le tresor du roy Brodas, qui à merveilles estoit grant, et grant chose seroit à racompter. Quant il eust chevauché par le païs et tout nestoyé, si trouva mout de peuple et le païs bien labouré de vingnes et de blez. De tout le païs y venoient courant aussi comme à miracles veoir leur droit roy et mout l'onnouroient pour la grant renommee de sa vaillance, de sa bonté et de sa courtoisie, car nul si petit ne fust avec lui à qui il ne parlast et escoutast mout humblement. Il fu droicturier et piteux des povres. Il amoit Dieu et l'Eglise. Quant il eust fait tout son tour, il vint à La Coulongne et là fist grant feste, et là se fist couronner par la main de l'evesque. Et là vint le roy d'Aragon, son oncle, frere de sa mere, qui grant joieavoit de le veoir et de sa victoire. Et lui compta comme le roy Brodas l'avoit guerroyé et comme il lui fait jusques à certain temps treü pour demourer en paix jouxte lui, et aussi faisoient les voisins jusques à ce que Dieu y mist remede.« La Sienne grace, Il y a bien pourveu en pitié par vous.»Ainsi se complaingnoit le roy à son nepveu. Et encore lui dit il qu'i actendoitque, à cest esté qui venoit, le roy de France y devoit descendre et le roy d'Espaigne,«mais, Dieu mercy, il n'est plus nul mestier d'y venir.»
La feste fu grande du couronnement du roy. Mout y oult de divers més et mout d'entremés. Les grans seigneurs y furent qui lui firent hommage, et aussiles belles dames, qui mout avoient grant joye d'estre yssues d'enfe[r], des servages et des pestillences où ilz estoient en tristresse et en dollour, et ores sont asouag[iés], en joye et en paradis, se leur sem[ble]. Leur roy leur plaist tant qu'ilz se mirent à le veoir. Et toutes man[ieres] de gens mercient Dieu et maine[nt] joye de leurs delivrances. A l'entre[més], les dames chanterent et y oul[t] fait grans veulz et aux paons et aux signes, qui longs seroient à racompter. Aprez l'entremés fist venir etpresenter par .XII. belles dames et par .XII. vieulx chevalliers grans dons et joyaulx, les ungs de beaulx chevaulx, les autres de couppes et de hanaps d'or et d'argent, de besans d'or et de plusieurs vaisselles aux chevalliers et bons chevetainnes, tant que tous s'esmerveilloient de la largesse de lui. Mout estoit homme plaisant, de grant courtoisie, de toutes bonnes meurs et largesse.
Or advint grant merveille. De coustume estoit que devant le grant dois mengoient .XIII. povre[s] et estoient premiers servis que le roy, pour l'amour de Dieu et de Ses .XIII.apostres . Si aloit le conte visitant les tables. Et comme Dieu le voult, il regarda la table des povres et vit une femme qui regardoit le roy et, en le regardant, les lermes lui cheoient des yeulx. Le conte la regarda mout et tant l'avisa, par ung sain qu'elle avoit au menton, il apperchoit que c'est la royne, sa seur, mere du roy Ponthus. Et quant i la voit en si petit estat que toute sa robe estoit deschiree et taponnee, si ne se peult tenir de plourer. Le cueur lui enfla de pitié de la veoir[en] si petit estat. Et quant il poult parler, si mercia Dieu et alla par derriere son nepveu, le roy, et lui dit en larmoyant :« Sire, veez cy merveilles. - De quoy, fait Ponthus ? - Sire, de la meilleur et plus sainte dame que je saiche, madame la royne, vostre mere, qui est chiens. - Et où est elle ? »Et celui à painelui pouoit dire de pitié et d'amour. Et quant il peust parler, [si lui dit en conseil] :« Sire, voiez là, assise entre ces .XIII. povres et la seconde de ce boult premier.»Et Ponthus la regarda. Et quant elle l'apperchut, si mist son chapperon devant les yeulx et lermoya. Le roy oult grant pitié à son cueur, que tout le cueur lui estraint. Si dit à son oncle :« Bel oncle, n'en faictes semblant que nul ne l'aparchoive ; mais quant nous serons levez de table, je yray en ma garde robe. Si la menez priveement.»
Ainsi fu fait. Quant les tables furent ostees et graces rendues à Dieu, le roy s'en partit priveement et ala à la garde robe ; et le conte, son oncle, mena sa mere mout priveement. Quant Ponthus vit sa mere, si se agenoulla contre elle et lui mist sa couronne à la teste, et elle le leva, baisa et acola. Et mout plourerent elle et son filz et le conte. Quant ilz peurent parler, Ponthus lui dit :« Haa, madame, tant vous avez souffert et enduré de povreté ! - Haa, mon doux chier filz, je suis yssue d'enfer et m'a Dieu donné grant paradis terrestre quant il Lui a pleu me donner tant de vie que je vous ay veu o mes yeulx et que j'ay eu vengance du preudomme, monseigneur vostre pere, que les tirans midrent à mort, et que je vois le païs vuydé à servir la loy de Jhesucrist. Et je say bien que le malqu'il a enduré bien .XIIII. ansest une pugnicion de Dieu des grans delis que l'en faisoit en ce royaume. Si m'est advis que Dieu a mercy de Son peuple et vous a envoié le garder et delivrer.»Mout parla la roynebien et saigement, comme sainte dame qu'elle estoit.Je vous prie, dit le roy, dictes moy comme eschappastes vous et comme Dieu vous a sauvee. - Beau filz, je le vous diray. Quant le cry et le hu fu grant, le matin que ceste ville fu prinse et vostre pere occis, je estoie encore en mon lit, quant monseigneur ne se arma que de son haubert et de son heaume et saillit sans riens actendre, comme le plus hardy chevallier qui fust, comme l'en disoit. Quant il fut parti et je ouys le cry, je eus grant paour et prins la robe d'une de mes femmes et m'en parti avec ma lavandiere. Je trouvay d'aventure la poterne ouverte. Si passay parmy et m'en allay à ce bois jouxte ces landes, où avoit ung hermite devot qui avoit une petite loge et une chappellecte au bout du briel. Si m'aretay là et ma chamberiere, qui est ancienne, venoit chascun jour querre l'aumosne à la court du roy, et des omosnes vivions elle, l'ermite et moy. Si veez come tandiz Dieu m'a soustenue.« En bonne foy, fait son filz, c'estoit sainte vie menee.»
Et si faisoit elle, car elle vestoit la hayre et chaingnoit la corde et jeunoit et estoit sainte dame. Le roy avoit grant joye et grant pitié de sa mere. Si envoya querir les taillandiers et lui fist taillier coctes et manteaulx de veloux inde, de pourpre et de chiclaton et faire fourrerde ver et de hermine et l'afluba de son mantel. Et, quant vint à souper, l'en amena la royne, mout richement arroyee. Et quant le roy d'Arragon, son frere, la vit, si la baisa et acola et dit qu'il ne cuidoit pas qu'elle fust encore en vie. Les seigneurs et les dames de Galice ourent grant joye de la royne et mout lui firent grant feste, carmout la tenoient à bonne et sainte dame et estoient tous esbahis dont elle estoit yssue, et cuidoient tous qu'elle fut morte. Son frere, le roy d'Arragon, se sist au bout de la table à souper et puis la royne et puis son filz, car celui jour de son couronnement il convenoit qu'il tint son estat royal. La royne fu de mout bel aistre et resembla grant dame. Mout fu humble et mout avoit grant joye des biens et des honneurs qu'elle voioit en son filz.« Beau doux filz, j'ay grant desir de voir nostre fille, vostre femme, pour le grant bien que j'ay oÿ retraire d'elle. - Madame, dit il, se Dieu plaist, vous la verrez bientost.»Celui jour passa à grant joye et à grans esbatemens de dansses et de chanssons et de plusieurs manieres de geus.
La nuit Ponthus songa que ung hommedevoroit Sidone, sa femme, et elle crioit et braioit et disoit :« Haa, Ponthus, mon doux amy, haa, mon doux seigneur, pour Dieu, ne me laissiez mourir.»Par deux fois ou trois lui vint ceste advision. Si s'en merveilla mout en son cueur et fu mout effroyé. Quant vint au matin aussi comme le point du jour, il fist lever ses chamberlens et les envoya querre son oncleet Patrices. Et vindrent à lui, et leur dit ses advisions et dist :« Mon cueur me dit que ma femme a un triboul ou maladie. Si ne me tendray pour rien que je n'y aille le plus tost [que] je pourray.»Quant ilz virent sa voulenté, si ne l'ozerent desdire.« Or, dit le roy, beaulx seigneurs, la mercy Dieu et la vostre, cest païs est nectoyé. Et je pense bien que par voz deux le païs a esté sauvé et le peuple gardé de mourir par voz bons gouvernemens, que Dieu le vouloit. Si me souvient de Moïses et de Aaron que Dieu establit à sauverSon peuple de Israël. Si avrez de Dieu le guerdon et les merites. Et quant de moy, je me tieng bien tenu à vous ; pour quoy, bel oncle, je vous fais mon lieutenant et Patrices sera comme seneschal et connestable de tous les païs, car il est bien raison que vous, qui tant de bien y avez fait, en aiez la seigneurie et le gouvernement. Et vous, Patrices, mon doux amy, vous me sauvastes ; si vous dourray terre et avoir si largement que vous n'avrez pas perdu vostre service.»Patrices s'agenoulla et l'en mercye. Aprés leur commanda que l'estat de sa mere fust tenu, et quanque elle demanderoit fust fait comme pour sa propre persone, et que l'en soustint les povres comme les riches et que les fors ne les grevassent.« Et faictes relever les eglises et repparer de verrynes et d'autres choses, et je vous bailleray dix mil besans d'or à y mectre.»
Mout ordonna bien de son royaume. Et puis ala ouir messe et envoya son disner au navire et print congié de sa mere et la baisa et lui dit ouyans tous :« Madame, je vous laisse mon royaume et tout le tresor que je ay en vostre garde et gouvernement. Je commande à tous vous obeïr comme à mon propre corps et mieux. Je vous laisse mon oncle et Patrices, monbon chevallier, lequel j'ay establi connestable et seneschal de cest royaume, et mon oncle, mon lieutenant.»
Si print congié et la royne lermoya et ploura, et elle lui pria qu'il revensist bientost et qu'elle verroit voulentiers sa femme. Si print congié des seigneurs et des dames du païs et s'en monta es vaisseaux. Chascun se appareilla de monter en mer. Et le roy Ponthus vint à tous les barons et leur dit qui lui estoit venu en advision, par quoy il ne seroit jamés aize tant qu'il eust veue la royne, sa femme. Si se midrent au chemin et singlerent par mer tant que Ponthus vit les rivages de Bretaigne.
Si vous laisse du roy Ponthus et retourne au roy de Bretaigne et à Sidone, comme il leur advint et comme il leur print.
Guenelet fu demouré garde du roy et de sa fille ; et lui avoit baillié Ponthustout le gouvernement comment ouy avez. Si oult grant joye ; touteffois il ne se peust chastoyer de faire traïson. Si se pensa qu'il avroit Sidone à femme par quelque voye et que il seroit son seigneur et roy du païs, par bel ou par lait ; et toutesfoiz s'en mectroit il à l'aventure. Si le tenta l'ennemy tant qu'il fit garnir la cité de Vennes et les chastiaulx, et envoya querre souldoyers et bailla argent à toutes mains pour avoir le cueur d'eulx. Si est argent de male vertus, car pour le avoir l'en se met em peril de mort. Et quant il oult fait garnir les forteresses, si fist faire ungs faulx seaulxdes armes Ponthus et fist deux faulses lectres, l'une au roy et l'autre à Sidone, esquelles estoit contenu que Ponthus se recommandoit au roy et que tous ses gens estoient mors et desconfiz et lui blechié à mort sans remede. Si lui prioit que, pour son bien et pour la garde du païs, il donnast sa fille à Guenelet, et que mieulx ne la pourroit employer, et que pour faire le mariage il lui donnoit son grant tresor qu'il avoit aporté d'Angleterre. Mout estoient les lectres bien devisees. Et es lectres de Sidone avoittout aussicontenu, et lui prioit et requeroit que, sur l'amour qu'ilz avoient ensemble, qu'elle voulsit prendre Guenelet, son cousin, à mariage. Quant le roy et sa fille virent ces lectres, ne demandez la grant doulour et les regretz qu'ilz firent. Sidone se pasme souvent et mesnu, et ploure et regrete celui qu'elle ne peult oublier et tire ses beaulx cheveux et fait si grant deul que c'est grant pitié à veoir. Si le regrectent les dames et toute la court et disoient :« Helas, quelle pitié ! quel dommage ! quel peché ! la fleur de chevallerie ! la fleur de gentillesse, mireur de toutes bonnes meurs ! »
La ville, les bourgoiset le menu peuple plouroient et regretoient chascun ses amis et ses parens, car ilz cuidoient que tous fussent mors. Nul ne pouoit conforter Sidone.« Helas, disoit elle, celui où toute bonté et loyaulté manoit, et dont je penssoye avoir toute joye et qui estoit tant franc, tant loyal et qui me aymoit si ardanment et qui estoit trenchié à tenir lepeuple em paix et en doulceur ! Comme a Dieu souffert telle adventure contre lui et contre moy ? Lasse ! dolente ! »Si n'estoit cueur si dur à qui elle ne fist pitié. Ceste douleur dura plus de huit jours sans cesser.
Et Guenelet vient et parle au roy comme Ponthus le requiert et prie de lui donner sa fille. Si le flate et gree et dit qu'i la servira et honnourera et gardera le royaume, et que Ponthus lui a donné or et argentplus vaillant que tout le royaume ne vault. Si lelui offre et dit :« Sire, je vous prie, allez parler à vostre fille, qu'elle se veulle absentir.»
Le roy estoit vieulx ; si ne sceut que dire, et fait tant Guenelet par son soutil engin que le roy se consent à ce. Et le roy vient à sa fille et la conforte le plus beau qu'il peult et lui dit que desconford ne lui fait que grief, et sans lui porter aide, à lui ne à son royaume, et puis que Ponthus le requiert de la donner à Guenelet que [il lui dourra] pour l'amour de lui et du grant tresor qu'il lui a donné, et aussi qu'il obeïra, lui et son royaume,«car, fait il, il est saige et demourra au royaume pour le gouverner, car, se je vous donnoye à aucun roy, il vous merroit en son païs et cest païs demourroit sans pastour.»Quant Sidone ouyt ainsi parler son pere, si est siesmerveillie et dit que ja, se Dieu plaist, son mary ne seroit et qu'elle seroit avant beguine. Et lors [pleure et maine plus grant deul que devant ; et lors] le roy, qui tant l'ayme, dit, puis qu'il ne lui plest, qu'elle ne l'avra pas, maiz qu'elle se conforte. Si vient à Guenellet et lui dit que sa fille ne vouloit avoir nul mary quant à present.« Comme, dit Guenelet,me refuse elle ? Il n'en sera pas du tout à son dangier.»
Si vint à elle et la blandit et lui use de tresbeau langage et comme il la pense à servir et obeïr et estre dame du tout, et que riens ne sera fait fors par son commandement au royaume, et comme il a grant tresor de son feu sire qui fu gaengnié sur les Sarrazins, lequel il lui a donné et le porte par lectres.Et lui moustra. Mout lui flate, m[ais] tout n'y valu riens, car elle lui jura qu'elle ne seroit mariee de tout l'an pour nul qui lui en parlast.« Comme, fait il, se vostre pere le vous commande, le desobeïrés vous ? - Le roy, mon s[eigneur] me peult commander ce qu'il lui plaira, mais pour mourir je actenderay toute l'annee. Aprés ne di ge mie que je ne l'obeïsse. - Voire, dit Guenelet, vous faictes refus de moy et ne voulez obeïr aux lectres de vostre feu seigneur, que vous disiés que vous aymiez tant, et qu'il n'estoit chose que vous ne feissiez pour lui, et puis ne daignez obeïr sa priere ne sa lectre, et aussi ne daignez obeïr aux commandemens de monseigneur vostre pere. Par la foy que je lui doy, se vous ne prenez autre conseil, je doubte que n'en soiez courouchiee.»Si la menace quant par bel ne la peult avoir. Et au fort dit, puis qu'il a l'octroy de son feu seigneur et du roy, son pere, qu'elle le fera, veulle ou nom.« Voire, dit elle, suis je en ce parti ? - Ouil, dit il, par ma foy. - Vous verrez bien qu'il en sera ; avant me lairoye coupper l'ung membre aprés l'autre. - Voire, dit il, ce sera veu tantost.»
Si s'en part tout forsené, car il ne cuidoit pas faillir à l'avoir. Sidone fut mout esbahie et pensa à son cueur que ce n'estoitpas la premiere faulseté et traïson qu'il avoit faicte, et doubte que leslectres ne fussent fausses, car autrefois avoit il donné à entendre que Ponthus estoit mort. Si appella trois escuiers et deux chambellens qu'elle avoit, et appelle Elios et deux autres damoiselles et leur dit qu'elle se doubtoit de Guenelet et qu'il estoit bien chault de la cuider avoir si tost ou par bel ou par lay,« Si est malicieux et par aventure vouldroit ouvrer de force. Si yay pensé que nous nous mectrons en celle tour là, et faisons porter du vivre et là nous tendrons jusques à ce que nous ayons secours d'aucuns de noz amis ou des barons ou ouy le certain de mon seigneur Ponthus ».
Ilz dient qu'elle a bien dit ; si fut fait. Si firent porter pain et vin en boutailles et en barilz et en cruches, et chars et fourmages et tout quanque ilz peurent tant comme ilz ourent loisir, et fermerent le huys avecques barres, et porterent roches et quanque qu'ilz peurent trouver pour la deffendre. Si avoit pensé Guenelet de la prendre à force et lui faire oultrage s'elle ne s'i vouloit absentir. Si la cuida trouver en sa chambre. Et quant il ne la trouva, si cherssa les gardes robes, et au fort une damoiselle lui dit qu'elle s'estoit retraicte en celle tour et comme elle l'avoit vitailliee et garnie. Quant il l'ouit, si se cuida forsener. Il vint devant et l'appella mout doulcement, qu'elle lui ouvrist et que, par sa foy, il ne lui feroit nul ennuy. Mais Sidone, qui bien savoit sa desloyaulté, lui dit qu'il n'y entreroit ja. Et quant il vit qu'il n'y pouoit entrer par celui art, si la menacha fort et jura qu'i la prendroit à force etqu'il en feroit sa meschine se elle ne vouloit estre sa femme, et qu'elle esleust lequel qu'elle vouldroit.« Haa », dit elle, qui fu marrie d'ouir ces diverses parolles,«traystre, vous n'y avendrez ja, seDieu plest, et mourrez de male mort de ceste faulse entreprinse.»
Lors se courouche et dit que, puis qu'il en a tant fait, qu'il parachevera, quoy qu'il en doye avenir. Si print le roy de paour qu'il ne raliast riens contre lui, et le mist em prison, et vint aux bourgois et leur dit comme Sidone lui avoit esté donnee de son mary par bonnes lectres et aussi son pere la lui avoit acordee, et comme il a sentu qu'elle veult estre mariee à ung certain homme de neant qui pillera et herra cest païs.« Mais, fait il, se je l'ay, je vous tendray vos franchises et libertez et vous garderay comme la pierre en l'or. Si ay mis monseigneur le roy en chambre, car il est tout radoté et n'a point de sens ; si se absentiroit tost au fol couraige de sa fille. Si seroit le païs perdu, s'il avenoit ce qu'ilz penssent, mais je les en garderay bien, au plaisir Dieu et à l'aide de vous, pour le bien et sauvement de Bretaigne.»
Si donnoit largement à ceulx qu'il pensoit qui lui peussent nuyre, et le faisoit en telle maniere qu'ilz cuidoient qu'il deist voir, pour quoy nul ne se osoit bougier; et aussi il avoit mout de soudoyers estrangiers. Quant il eust parlé avec les bourgois et avec le peuple, il vint à la tour et l'assault. Si estoient cinqhommes et quatre femmes qui grosses roches lui laissoient cheoir endroit l'uis et deffendirent la tour. Et aussi y en avoit le plus qui se faingnoient et ne voulsissent qu'elle fust prinse. L'assault dura grant piece et longuement. Et quant il vit qu'il faillit à la prendre, si en fu mout dollent etcourouché et pensa que au mains les affameroit il et leur feroit avoir fain et soif.« En bonne foy, dit Sidone, nous avons assez à vivre pour plus d'un mois et entretant Dieu nous aidera et fera secours.»
Quant Guenelet l'entent, si cuida dever de rage. Si estoit tout forsené d'avoir failli à faire son fait et ayma mieulx à riens n'avoir commencié, mais puis qu'i l'a entreprins, il vendra à chef ou il mourra. Si met bonnes gardes environ la tour que nul vivre n'y fust porté. Et puis se pensse de grant malice, car il vint au roy et lui prie d'aller à sa fille et qu'il soit bien qu'il la tourra de la follie qu'ila emprinse et qu'il ne la veult pas affamer ains vient traicter avecques lui. Le roy, qui fu preudons, n'y pensoit à nulle malice et fit tant qu'il ala en hault à sa fille et lui parla comme elle estoit en voye de mourir de fain et lui remoustra mout de choses. Et elle lui respont au contraire et qu'elle pensoit de certain que les lectres estoient faulses.« Vous savez, dit elle, que autrefois i l'avoit fait mort. Si mourray avant que je n'en saiche la certaineté. - En bonne foy, dit le roy, il pourroit bien estre comme vous dictes, car je n'y voy nul homme de congnoissance qui y ait esté, et malle est la guerre dont nulne reschappe.»
Si en sont ung [pou recon]fortez pour la grant malice qu'ilz voient en lui. Guenelet demande au roy qu'il voit à la fenestre en hault :« Et, sire, dit il en fera elle riens ? - Se m'aÿst Dieu, dit le roy, jen'en puis riens faire ; elle est encore toute couroucee de son seigneur, par quoy je n'y treuve nulle bone response.- Non ? dit il, par Sainte Croix, vous demourrez avecques elle à lui faire compaignie à mengier des pois et des pommes, car tous deux mourrez de fain ou je le avray.»Et demoura le roy avec sa fille, par quoy elle eust plus tost pitié de la fain et de la mesaize de son pere. Ainsi les assiega tous deux. Quatre jours ou cinq ilz eurent assez à mengier, maiz au VIe. le vivre leur acourcha, et tant qu'ilz n'eurent plus de pain ne de char. Si furent deux jours que ilz ne mengierent que ung pou de fourmage et que demy hanap de vin à chascun. Le roy se affloibit mout. Sidone n'avoit plus que six pommes. Si en donna chascun jour deux à son pere, et plouroit et doulousoit du mal qu'elle lui veoit traire, et lui faisoit plus de mal assez que le sien. Elle aloit souvent veoir par une fenestre et regarder vers la mer se elle vit riens venir et regretoit souvent Ponthus et plouroit et faisoit grant duel et desiroit sa mort et disoit au roy :« Il vous vausist mieulx que je fusse morte pieça que vous donner telle paine et que vous eussiez tel fain pour moy.»Le roy disoit :« J'ayme mieulx à mourir que ce tr[a]istre vous ait par telle voye.»
Sidone le appelle tr[a]istre et desloyal de faire mourir ung si bon preudons comme le roy, son pere.« Haa ! Lasse !Esce la norreture que il a fait en toy qui l'as assiegéet qui le fais mourir de fain et de soif, qui maintes fois t'a donné de bones et delicieuses viandes. Esce le guerdon que tu lui rens ? »Mout lui disoit de honte, mais riens ne valloit, car il faisoit ses grans sermens que mourirleferoit de pure fain se elle ne se acordoit qu'elle fust sienne. Le roy mouroit de fain et coucha au lit. Et quant Sidone vit ce, si dit qu'elle ayme mieulx à mourir et à languir toute sa vie que il faille que son pere meure pour elle. Si lui disoit en plourant :« Mon tresdoux chier pere et seigneur, je ne puis plus souffrir vostre doulleur ne vostre fain. J'ayme mieulx à mourir ou estre en doulleur toute ma vie et languir que vous voir en ce party.»
Le roy ploure et ne sceit que dire, car voir qu'il ait sa fille par telle voie le gresve mout, et d'autre part se voir mourir lui et elle ensemble lui fait mal, car ilz seront homicides d'eulx mesmes. Si se doulouse et dit que trop a vescu. Si ne soit prandre conseil de soy et lui dit :« Belle fille, je ne say quel conseil vous doner tant ay de douleur, mais vous voir mourir ne pourroye endurer. Més je vouldroye que la mort me prensist et Ponthus fust vif et fust en ceste ville le plus fort, car bien se vengeroit du traistre qui vous veult avoir malgré vous.»Les escuiers et damoiselles qui estoient aussi comme au mourir et arrager de fain[cheoient touz estourdiz], et ce n'estoit pas merveilles, car il avoit bien quatre jours et plus qu'ilz n'avoient mengé de nulle chose ; si disoient :« Madame, vous serez cause de nostre mort et de la monseigneur vostre pere et devous. Il vous vault mieulx prendre cellui homme que faire pis.»Quant elle voit que faire l'escouvient, pour sauver son pere plus que pour le cas de mourir ne lui chausist, si dit que, puis que ainsi est, qu'el lefera. Lors se apparrest et fait appeller Guenelet, et il vint. Si retourne à celle tour et envoye son pere parler à lui et lui dit que, se il ne peult autre traictié trouver, que« vous me ferez accorder à lui ainsi que je avroy huit jours ou plus, se vous pouez, à la fin de nous recouvrer de la fain et de la doulour où il nous a mis».
Le roy se lieve et alla parler à lui et mout lui moustra que par force il n'avroit ja l'amour d'elle et qu'il laissast ceste entreprinse, et il lui dourroit villes et chastiaulx ou ce qu'il vouldroit. Celui respont qu'il ne prendroit pas tout le royaume qu'i ne l'ait, puis que son maistre et son seigneur la lui a donnee. [Si dist le roy] :« Cy a petite raison. Je doubte que vous n'en jouissiez ja au derrenier.»Ne riens n'y vault chose que le roy lui die, car plus se tient à sa mauvaistié que devant, et dit que pour mourir ne laira son entreprinse quoy qu'il en doye advenir. Le roy lui demanda ung mois de respit et que au bout du mois il en respondroit ; il n'en voult riens faire. Et au fort le roy fit tant que il en eust quatre jours et au bout des .IIII. jour i l'espouseroit et elle s'i consentiroit. Si fu la chose juree et grayee. Et encore dit qu'elle ne partiroit de la tour d'icy à icelui jour qu'el le vendroit espouser.
Il oult grant joye et lui faisoit chascunjour porter des meilleurs viandes qu'il pouoit trouver et tint le roy bien aize. Au quart jour, la feste fu grant et les arroys grans, et il voloit tout de joie d'avoir si belle dame que tant aymoit. Le roy l'ala querre. Si vint toute esplouree et triste, qu'elle aymast mieulx estre morte que vive, et regrete Ponthus en son cueur et dit :« Haa ! las ! petit change ay fait ! Bien suis en malle heure nee ! »Si fu menee à l'eglise et l'evesque les espousa. Les larmes lui cheoient souvent et menu des yeulx. Le disner se fist. Si y oult de més et de trompes et de buzines et de vielles. Mout estoit cointe le marié et joyeulx, més je doubte que ce soit contre sa malle adventure, comme il plaist à Dieu que chascun soit guerdonné de son service. Cellui jour fu la feste grande.
Si laisse d'eulx à parler et reviens à Ponthus qui s'estoit ja mis en ses nefz et estoit monté en mer.
Quant Ponthus eust prins congié de sa mere et de son oncle et des barons du païs et oult ordonné comme ouy avez, et ilz furent partis, il fist lever les voilles et les nefz ourent bon vent, et singlerent par mer et vindrent tant qu'ilz arriverent en l'isle de Ré. Là vouldrent prendre congié les Angevins, les Poictevins, les Mansseaulx et les Tourengeaulx. Si print congié d'eulx et les mercia mout et leur donna de grans dons, et se mist en la mer lui et l'autre navire d'Angleterre et de Bretaigne, et tant singlerent qu'ilz virent Bretaigne. Si abessa le venlt tout coy. Ponthusse misten deux balleniers à bien .LX. compaignons à nagier.
Sidone avoit songié que son seigneur venoit. Pourquoy elle envoya ung des escuiers sur le rivage veoir se il venoit riens. Il estoit sur ung coursier. Si regarde ces deux balleniers et vit ung panonchel. Si doubta bien que c'estoit de l'armee de Gallice. Si print son chapperon et commencha à faire signe d'appel. Ponthus regarde et dit :« Voiez là ung chevallier qui nous assigne et nous appelle, et semble qu'il ait grant haste, ou il se bourde de nous. Hastez vous ! »Si arriverent à lui. Et quant il congnut Ponthus, si s'escria :« Haa, sire, hastés vous ! - Et que y a il, dit le roy Ponthus ? Y a il aucune chose ? »Lors lui compta comme Guenelet lui a servi de point en point. Et Ponthus se saigne et est tout esmerveillié de telle traïson avoir esté pensee.« Or, fait l'escuier, ilz seront tantost à souper. Si avra bien maistrise à entrer leans. - Si vous diray, dit Ponthus, comme nous ferons : nous nous desguiserons à ce bourc et yrons danssant aux challemiaulx et aux buizines, et porterons des presens et dirons que ce sont compaignons qui ont grant joye des nopces. Si ouvrirons aux dansses. - Par mon chief, dit l'escuier, c'est bien dit.»
Ainsi fu fait, car Ponthus se desguisa en robes des bonnes gens des faulx bourgs et allerent danssant à la court. Si estoit entour solleil couchant, et l'en les laissa entrer en salle. Ilz estoient bien desguisez ; ilzavoient [les ungs] chappeaulx [de rameaux ; les autres avoient chaperons] emplis de foing ; les autres faisoient les bochus ; chascun faisoit sa maniere par soy. Guenelet oult grant joye et dit :« [Vous veez bien comment le co]mmun a grant joye de noz neupces ! Voiez cy beaux esbatemens que ilz nous dient et font.»Si ne savoit pas l'ambuche dont fu bientost courouchié. Quant Ponthus et ses compaignons furent allez le long de la salle deux fois, et [il oul]t regardé le days et veu Guenelet qui faisoit grant joye et grant feste des dansses et [g]ourgoità la table, si vint celle part et se desfluba tant que chascun le congnut. Si dit à Guenelet :« Haa, traistre ! desloyaulx ! Comme as tu ozé penser tant de traïson sur moy et le roy et sa fille qui t'ont tant de bien fait ? Petit guerredon leur en as rendu. Més maintenant en avras ton guerredon.»Guenelet le regarde, qui est tout esperdu et ne soit que respondre, car il sçait bien qu'il est mort. Et Ponthus trait une petite espee bien trenchant et le fiert tant qu'i le pourfent par la teste jusques au nombril. Aprez il lui couppe la teste et le col en deux pieces en signe de traistre. Si le fit trayner hors et commanda qu'il fut enfouy dessoubz le gibet.
Quant le roy et sa fille virent Ponthus, si saillirent de table et viennent courant, les bras tendus, et le baisent et accolent, et Sidone ploure de joye et le baise par la bouche et les yeulx et ne se peult desserrer de lui. Mais Ponthus a si grant pitié du malqu'ilz ont souffert que les lermes lui cheïrent des yeulx, tant en a le cueur serré. Quant leurs cueurs furent ung poy esclerchis, le roy dit :« Beau doulx filz, pou a falu que vous n'avez perdu la veue de vostre femme et de moy.»Lors lui compta la merveilleuse traïson des faulses lectres et de la fain qu'il leur fist souffrir. Ponthus se saigne et fu tout esbahy et dit que oncques mais ne naquist plus faulx homme. « Il me souvient de Jhesucrist qui avoit, fait il, .XIII. apostresdont l'un le vendit, et aussi nous vynmes par decha .XIIII, comme Dieu le voulut, dont l'un estoit pire que Judas. Mais, mercy Dieu, il en a eu son guerredon. - Haa, dit le roy, se vous eussiez plus tardé, vous estoiez encore plus moqué. - Dieu ne le vouloit mie, dit Ponthus. - Or laissons ces parolles, dit le roy, car la chose est bien affinee à mon plaisir. Si penssons de mener joye et esbatemens, més que vous nous comptez de vostre fait et comme la chose est allee. - Bien, Dieu mercy», dit Ponthus. Lors leur compte la bataille et la desconfiture et comme le païs estoit bien labouré et bien nestoyé. Si y oult qui compta de la maniere et come il avoit esté couronné. Avoient tous grant joye des belles adventures que Dieu lui a fait.
Si allerent soir à soupper et aprés chanter et dansser et mener joye. Se Sidone fu liee et joyeuse, il ne fait pas à demander, combien que à son cueur elle mercie Dieu humblement d'estre eschappee de si grant peril. La nuit furent bien aizes, car mout s'estoient desirez et parlerent ensemble de maintes choses et eurent assez de joye et d'esbas ensemble, car mout s'entreaymoient et loyaulté se portoient, et aymoient Dieu et l'Eglise, car ilz estoient moutcheritables et piteux des povres. La nuit, lessoudoyers de Guenelet s'en fuirent, qui peut s'en aller s'en alla. Tout le peuple mercya Dieu de la venue du roy Ponthus et en allerent en pourssecion rendre mercy à Dieu, car tous cuidoient qu'il fust mort.
L'endemain ariverent les barons de Bretaigne, de Normendie et d'Angleterre et du païs d'environ. Quant ilz ouyrent la traïson de Guenelet, si se saignerent et mout s'esmerveillerent de tel entreprinse. A grant joye les receust le roy de Bretaigne. Et le roy Ponthus retint le conte de Glocestre et bien douze chevalliers et dit que dedens quinze jours il yra en Angleterre veoir le roy, la royne et leur fille, et dit au conte de Richemont :« Recommandez moy à eulx. Et, se madame Genevre n'est mariee, je lui merroy ung mary, se il plaist au roy et à elle à le prendre.»Si lui dit que c'estoit son germain Polidés, qui est beaulx et de belles taches et est taillié de venir à bien.« Par ma foy, dit le conte, vous dictes voir et je pensse que monseigneur le roy l'avra bien chier pour la grant amour qu'il a en vous.»Si l'enconvoya tant qu'il peult et print congié d'eulx et les autres envoierent leurs gens. Si s'en partirent et vindrent à leur païs à grant joye.
Le conte de Richemont vint à court et trouva le roy et la royne et le roy d'Escosse qui les estoit venu veoir. Et le roy lui demanda des nouvelles. Si leur compta de point en point les adventures, comme le païs estoit delivré des Sarrazins et comme le peuple et le païs avoit esté sauvé par le conte d'Estureet Patrices, tellement qu'il estoit bi[en labouré] et peuplé de gens pour le treü qu'ilz rendoient, soubz quoy ilz vivoient eu païsselon le mal. Et puis compta la traïson de Guenelet et les grans merveilles et puis compta les bones compaignies et les grans dons que le roy Ponthus leur avoit faiz. Et quant il oult tout compté, si appella le roy et la royne et leur fille Genevre et le roy d'Escosse sans plus, et leur dit comme Ponthus vendroit dedens quinze jours et avoit retenu le conte de Glocestre, et comme il lui avoit parlé du mariage de son germain et de Genevre. Et le roy demande :« Quel chevallier est ce ? »Il lui dit :« Le plus beau que je saiche, fors seullement le roy Ponthus. Et si vous di qu'il lui semble de manieres et de meurs merveilleusement, mais qu'il est ung pou plus bas. - Par mon chief, dit le roy, je me y acorde, se il plest à ma fille.»Et celle s'agenoulle et dit que ce qu'il lui commandera, elle le fera. La royne et le roy d'Escosse loerent le mariage. Et dit le roy d'Escosse :« Sire, il ne fault mie marier vostre fille à roy ne à homme qui ne demeure en ce royaume, car ung roy ou ung grant sire par adventure ne vouldroit demourer en ce païs, et ce n'est pas ce qu'il fault à garder le peuple et le païs. Et saichiez, tant comme le roy Ponthus vive, il ne sera homme si hardi d'essayer à grever cest païs.»Si dit le roy qu'il dit bien. Genevre, qui tant ayme Ponthus, dit en son cueur que celui lui plest plus que nul, et enquiert de lui tous les bons chevalliers qui ont esté à la guerre et qui l'ont veu, et tant plus en enquiert et mieulx le treuve et plus l'ayme. Or n'a desir si grant come de le veoir et prie à Dieu qu'il viengne tost.
Si laisse d'eulx à parler[et retourne] au roy de Gallice ...
... quiretourna à Vennes quant il oult convoyé les seigneurs d'Angleterre et des autres païs de par della. Si allerent à la grant messe et puis vindrent digner. Si dit Ponthus aux barons de Bretaigne qui encore estoient là :« Beaulx seigneurs, s'il vous plaist, il nous fault veoir noz dames de ce païs et les festoyer pour l'amour du conte de Glocestre et de ces chevalliers d'Angleterre qu'il convient festoier et esbatre à aucuns fais d'armes, car dedens quinze jours il nous fault aller en Angleterre voir le roy et pour certain fait que j'ay de parler à lui.»Ilz respondirent qu'il dit bien.« Or, fait il, je vous charge chascun de vous d'amener des plus belles dames et les damoiselles de vostre païs, et l'un amerra la femme de l'autre et serez tous ycy à ce dixiesme jour.»Si fu octroyé, et chascun ala veoir sa femme et ses amis, et quierent chascun des plus belles et les mieulx chantans qu'ilz peurent recouvrer et vindrent à Vennes. Si vint le roy àl'encontre d'elles et furent receues à grant joye de menestreux et d'autres esbas.
L'endemain furent les joustes grandes et huees. Et Sidone fu es eschaffaulx et le roy et les grans dames et les vieulx chevalliers. Et Ponthus fut dedens, lui et le conte de Glocestre, Benard de La Roche, Girard de Victré, Pierre de Victré, Rogier de Rogés, le viconte de Donges et Heudes de Doul à tous venans. Les dames furent es eschaffaulx et le roy de Bretaigne. Si commencerent les joustes grandes et dures. Ponthus abatoit chevalliers et chevaulx ; si estoit bien doubté à encontrer. Les dames le loyentmout et toutes manieres de gens. Grant fu la feste et les joustes et les esbatemens, et durerentjusques à soleil couchant. Mout y oult de belles joustes et de dures, qui longues seroient à racompter.
Au soir se allerent soir aux tables. Mout furent servis de divers més. Menestreulx et heraulx menoient grant bruit. Le pris de dehors fu donné au sire de Montford, car durement avoit jousté. Si oult la couppe d'or, et Ponthus, le pris dedens, et eust ung chappel que les dames lui envoyerent.
Et en cella vint Guieffroy de Lezignen, Landry de La Tour, Guillaume des Roches, Leoncel de Malleon que Ponthus avoit envoyé querre pour venir avecques lui en Angleterre, car sur tous chevalliers les amoit pour leur vaillance. Si leur donnoit de grans dons et de grans proufiz. Le roy Ponthus se leva contre eulx et les acola et leur fist bonne chiere. Si lui didrent que mal avoit fait de s'estre levé, més trop estoit humble et courtois. Aprez soupper le sire de Lezignen dit :« Vous avez huy jousté sans nous.S'i vous plaist, dit il, nous quatre qui sommes derreniers venus deliverions demain les venans.»Dit Ponthus :« Il me plaist, et avrés avec vous mon cousin Pollidés et le viconte de Leon pour estre six, car j'ay bien entendu ennuit aux parolles du viconte de Leon qu'il estoit courchié qu'il n'estoit de ceulx dedens. Si lui en sera le cueur tout lié.»Lors le fist appeller et Polidés, et leur dit que demain ilz jousteroient à tous venans entre eulx six. Si fist faire le cry de par les Compaignons Blans que delivront demain toutes manieres de chevalliers,et celui qui avroit le pris de dehors avroit la chainture et l'omosniere de la plus belle dame de la feste, et celui qui avroit le pris dedens la baiseroit et avroit son anel. Si furent les joustes belles et de grans coups y oult donez. Més qui bien jousta ne qui non, je m'en passe pour abregier ceste histoire, mais que le pris dedens fut donné à Pollidés et celui de dehors à Guieffroy de Chastiaubriant, mais aucuns disoient que Guieffroy de Lezignen avoit gaengné le pris dedens. Si y a ung debat.
L'endemain print congié du roy et de Sidone et des dames et ala à Saint Malo, et se mist sur mer et mena .XII. des barons et les quatre devant diz. Si passerent oultre, et le conte de Glocestre s'en partit devant eulx une journee pour aller au roy d'Angleterre lui dire que le roy Ponthus le venoit veoir. Le roy le savoit bien par le conte de Richemont qu'il venoit. Si s'estoit garny de quanqu'il lui failloit pour le recevoir honnestement. Et avoit avec lui, le roy d'Escosse, son frere, et celui d'Irlande et celui de Cornouaille, son nepveu, et les contes etles barons de son païs. Si oult grant joye de sa venue. Si pria à tous de faire feste et honneur au roy Ponthus,« car, fait il, vous savez tous comme, par lui, cest royaume a esté relevé des païens et Sarrazins».Si dient tous qu'ilz en feront leur pouoir. Le roy monta à cheval et les autres roys, et allerent encontre lui bien à une lieue englesche en toutes manieres de menestreulxet de instrumens. Mout [le receut] à grant honneur. La chiere qu'ilz feirent ne fait ja à racompter, car elle fut grant. Le roy Ponthus fut mout richement arroyé de pailles d'or à leonchaux et oult ung grant sercle d'or à pierres et à perles sur son chief. Ilz estoient vingt chevalliers, contés Pollidés et .III. de Galice et les .XVI. dont je vous ay parlé. Ces vingt estoient en siglatons fourrez de ver tout d'une maniere et chappelletz tous d'une guise, et puis .XXX. chevalliers vestus tous d'escarlate fourrez de gris, tous d'une maniere. Mout estoient bien arroyez de chaintures sur leurs costés et de gibecieres et d'omosnieres belles et riches, qui leur passoient soubz leurs manteaulx. Mout estoient regardez et mout estoit tenue leur ordre à noble. A grant joye entra Ponthus à Londres et trouva la royne et sa fille et les dames à la court où ilz actendoient. Si descendirent de loing quant il vit la royne, et vint courant vers elle et elle le baise et acolle, et fu receu à mout grant honneur. La royne lui demande comme i l'a fait depuis et il dit quebien. Genevre, la fille au roy, a l'eul pour voir Pollidés dont elle a grant desir. Si le va congnoistre aux ensaignes de son germain Ponthus. Si le vit si bel et si gracieux qu'il lui plaist sur toute rien. Et touteffois pour estre plus certaine, elle demande au conte de Glocestre qui estoit là ; si lui moustre par signe. Si dit en son cueur qu'elle n'avoit pas failli à l'aviser et que son cueur le lui disoit bien. Et l'en alla digner. Si y oult mout d'estranges més et noblement servis, car les grans barons servirent enleurs personnes, par le commandement du roy.
Aprés digner allerent boire et mengier espices. Genevre a grant desir que l'en parle de son fait et dit à son oncle, le roy d'Escosse, en riant :« Je ne say que il sera des parolles que le conte de Richemont aporta.»Et le roy rit et lui dit :« Vous l'avez veu. Que dictes vous ? Vous plaist il ? »Si rougit et dit :« J'en feray ce que monseigneur et vous en ordonnerez.»Si voit bien qu'il lui plet. Si vient au roy et lui dit qu'il est bon de savoir du fait de sa niepce. Dit le roy :« Vous dictes bien. Retraiez vous en celle chambre.»Le roy se retrait et envoye querre le roy d'Irlande et celui de Cornouaille et les princes et barons de son royaume. Et, quant ilz furent venus, il leur dit les parolles que le conte de Richemont lui avoit dictes de par le roy Ponthus du mariage de sa fille et de Pollidés et leur dit :« Beaulx seigneurs, vous savez que je suis vieulx et que je ne puis armer ne traveiller à vous garder se besoing y venoit. Si fault que nostre fille soit mariee à ung homme qui soit trenchié à vous tenir en unité et em paix. Se vous prenez ung grant seigneur ou roy ou prince, il voudra faire par adventure sa demourance en son païs ; ainsi demourrez sans pastour et, se l'on fait tort à aucun, il convendra à lui aller hors du royaume querir mercy ou allegansse de sa requeste. Pour ceme semble qu'il vauldroit mieulx prendre ung chevallier de hault lignage qui demourra avec vous et qui se tendra à tenu d'avoir l'onneur qu'il avra par sa femme et de tant sera plus enclin à obeïr à vous et au royaume, se me semble. Et pour ce vous veuil je dire le fait dont l'en m'a parlé.»
Lors si leur desclaire comme le roy Ponthusa parlé au conte de Richemont de Genevre et de son germain, lequel l'en tient si bien entechié et sy preudons et bon chevallier. Assez y oult de parolles d'un costé et d'autre, qui longues seroient à racompter, mais la fin fut que tous dirent qu'ilz ne pouoient mieulx pour la garde du royaume et pour estre obeÿ et servi et que, tant que son germain Ponthus vivroit, il ne seroit homme si hardi de leur commencher guerre. Quant le roy vit que tous estoient d'assentement, si dit au roy d'Escosse et au conte de Richemont, qui preudons estoit : « Allez, fait il, au roy Ponthus et lui saichez de ce fait et que pour l'amour de lui l'en veult avoir son parent. Les deux s'en partirent et appellerent à costé le roy Ponthus et didrent mout gracieusement comme le roy et son royaume et ses parens se assentoient pour l'amour et l'onneur de lui au mariage dont il avoit parlé au conte de Richemont. Ponthus en mercie le roy et ses parens et ses barons humblement, et quegrant honneur lui font, et que Dieu lui doint le deservir. Assez y oult de langaige, mais au fort le roy d'Escosse ala tant et vint qu'ilz se assemblerent à la chambre de la royne, et là vint l'archevesque de Corbiere qui les fiancha. Il ne fait pas à demander se Genevre a grant joye en son cueur, combien qu'ellefaiche la simple, car elle l'ayme tant et prise pour la beaulté et bonté de lui et pour l'amour de son germain qu'elle a tant aymé. Et aussi Polidés mercie Dieu en son cueur d'avoir tant de biens et d'onneurs en ce monde,et aussi la voit belle et de beau maintien Si misdrent jour à espouser à le huitiesme jour.
Grant feste y oult et grans joustes qui commencerent l'endemain des nopces, car Ponthus dit qu'il ne seroit jamés d'assentement que l'en feist fait d'armes le jour des nopces, et dit ce pour le roy de Bourgongne qui estoit mort le jour de ses espousailles. A dire des bien joustans long seroit à racompter, mais Ponthus sur tousjousta ne n'y avoit son pareil de trop loing. Bien jousta le marié et le roy d'Irlande, le sire de Lezignen, Landry de La Tour et le conte de Monfort, de Bretaigne ; ceulx y ourent la vois des bien joustans. Long seroit à racompter ; si m'en passe, car grant chose seroit à compter de la grant feste et de l'entremés, des veux, des pris donnez et des esbatemens. Dés le lundi jusques au vendredi dura la feste.
Aprés la feste, le vendredi aprés disner, print congié le roy Ponthus du roy et de la royne, et à grant paine peult avoir congié. Genevre le convoya bien une lieue et didrent de beaulx mos ensemble. Et lui dit qu'elle amoit Pollidés, son germain, plus ardanment pour ce qu'el le avoit amé couvertement et qu'elle le prisoit plus d'avoir tenu ses premiersamours, et que grant loyaulté lui avoit fait faire. Ponthus sourrist et dit qu'il n'estoit engin que femme ne seust ou penssast. Assez parlerent de plusieurs choses et puis les convoya et la fist retourner à grant paine et lui dit :« Madame et m'amye, je suis, tant comme je vivray, vostre chevallier et vous serviray. Si me pouez mander et commanderet je le acompliray.»Et puis dit à Polidés devant la dame :« Madame et m'amie, veez cy mon cousin. Je veul qu'il vous ayme et obeïsse et n'ait plaisir à nulle tant comme à vous. Et, se il y a faulte, faictes le moy savoir et je le corigeray. - Sire, dit elle, il fera tousjours ce que preudons doit faire. - Et je le vouldroye bien, dit il. Dieu le veulle ! »Si print congié et s'en party. Le roy d'Escosse, celui d'Irlande et celui de Cornouaille le voulloient convoier jusques au port, mais il ne le voult pas. Mout y oult de debat et de courtoisie entr'eulx. Si prindrent congié de lui et repairerent à la court.
Et le roy Ponthus vint au port et appella à costé son germain Polidés et lui dit :« La Dieu mercy, vous devez grant guerdon à Dieu, car vous estes en voye d'estre ung des grans rois de vostre païs, mout puissant d'armes et d'avoir et de noble seigneurie de grans seigneurs, vos subjetz. Si vous fault quatre choses se vous en voullez joïr em paix et vivre paisible.
Premierement, il vous convient que vous soiez vray homme, comme amer Dieu de tout vostre cueur et craingnez de Le desobeïr. Se vous L'aymez, Il vous aymera et soustendra à tous voz besoings.Amez et honnourez Son Eglise et tous Ses commandemens. C'est le premier service que l'en doit rendre à Dieu.
La seconde est : portez honneur et service à ceulx où vous esteset à ceulx dont vous avez ou pouez avoir les grans biens et honneurs ; c'est amez et servez le pere de vostre femme dont tant d'onneur vous vendra. Soiez lui droit filz. Gardez leyde couroucier et souffrez et endurez mout de parolles ou d'aucunes choses qui vous seront rapporteez, les unes pour vous plaire, les autres par flaterie ou par malice couverte[de gens qui] ne vouldroient pas la paix [de vous et] de lui. Car, beau cousin, [qui bien] seuffre et endure de grengneurs [de] soy, il le vaint; c'est une grant grace de Dieu et du monde [car nul ne peut trop mectre Dieu et le monde] devers soypour plusieurs raisons qui longues seroient à racompter.
La troisiesme raison est estre doulx et aimable, large et ouvert selon vostre puissance à vos barons et aux chevalliers et escuiers et à ceulx dont vous pouez avoir mestier ; et au moins se vous ne leur pouyez faire largesse, soiés leur de bel acueil, courtoiz et debonnaire, et au petit comme au grant, car l'un et l'autre est bon, car le grant [vous] en aymera [trop plus] et le petit s'en loera à tous devostre bonne chiere et vous vaudra un bon herault, tant vous en loera partout. Et aussi par estre humble et courtois, vous avrez la grace des grans et des petis. Aussi est entendu que vous le devez plus faire à vostre femme que à nulle autre qui soit par plusieurs raisons, car, par honneur et courtoisie lui porter, vous tendrez l'amour d'elle ralié à vous. Car, par lui estre divers et rude, elle se pourra changier, et l'amour dont vous devriez joïr, elle la pourroit baillier à ung autre dont elle pourroit prendre plaisance telle dont vous pourriez estre dolent et que vous ne pourriés pas retraire quant vous vouldriez. Si y a grant peril et grant maistrise à garder l'amour de mariage. Et ainsi gardez que vous lui soiez loyal, comme Dieu dit à l'Euvangille, c'est que vous ne la changez par nulle, c'est à dire que vous ne habitez à nulle que à elle par folle plaisance quant au fait. Et, se vous le faictes ainsi, Dieu vous croistra en tout bien et en tout honneur. Se vous la voiez courouchee, apaisiez la par courtoisie et, quant elle se revendra, elle vous aymera plus ardanment, car il n'est courtoisiequi ne soit rendue. Car, quant ung cueur est courouchié et l'en l'afellonnist [de despiteuses paroles et de rioteuses, adonc plus se affelonnist et] ymagine mal engin dont trop de maulx peuent venir.
La .IIIIe. est que vous soiez piteux des povres qui requerront droit du fort ou du puissant qui les vouldra grever, car à ce estes vous establi et tous ceulx qui ont les grans seigneuries. Car vous vinstes au monde aussi povre comme eulx et aussi povreserez le jour de vostre mort, car vous n'avrez de toute terre que vostre long et serez laissié en la terre tout seul sans compaignie comme le povre. Et pour ce n'avez seigneurie que pour tenir droicture au long de la ligne, sans gensir pour nul qui soit, soit grant maistre ou prouchain de char, ou pour amour ou pour haigne, car ainsi Dieu le commande. Ouyez tous les vendrediz par especial la clamour des povres et des femmes veusves. Ne mectez leur bon droit en dilacion et ne croiez pas tousjours vos officiers de ce que ilz vous diront ; enquerez en ainçoiz la verité. Car les ungs font pourchasser dommage aux simples gens pour haigne ; les autres, par convoitise d'avoir le leur ; quant ilz voient qu'ilz ne le peuent faire d'eulx, si font par faulx rapportz. C'est chose mout perilleuse de grant sire qui croit trop de legier.»
Que vous diroy je ?
Mout lui feist de beaux enseignemens et Pollidés l'en mercia mout et lui dit :« Sire, je say bien que vous m'avez par vostre bien pourchassié le bien et honneur où je suis. Si vous prie que chascun an nous nous entrevoions, car ce sera tout mon confort et toute ma soustenance. - Je l'octroy, dit Ponthus.»Aprez ce qu'ilz ourentparlé de mout choses, si prindrent congié l'un de l'autre et se baiserent et acollerent sans s'entrepouoir dire mot, car à merveilles s'entreaymoient. Quant ilz ont ung pou le cueur aclerchy qu'ilz peurent parler, si vint Ponthus prendre congié des barons d'Angleterre et s'offrist mout à eulx.
Si s'en retourna Pollidez à la court où l'en lui fist mout grant joye. Pollidez retint bien les enseignemens de son cousin, car il obeït et servit le roy et la royne et se fist amer par sa largesse et par courtoisie aux grans et aux petiz. Mout ayma Dieu et l'Eglise et fut piteable et charitables aux povres. Le roy et la royne le amoient comme leur enfant. Et puis aprés ne demoura guerres que environ sept ans que le roy se mourust. Si fu roy mout doulx et paisible ; mout s'entreaymoient, lui et la royne, sa femme, et bien regna.
Si laisse de lui et retourne au roy Ponthus.
Ponthus se charga sur mer, lui et ses barons, et vindrent ariver en Bretaigne et vindrent à court. Et là furent receus mout amoureusement à grant joye de toutes manieres de gens ; et, quant ilz ourent sejourné sept jours, Guieffroy de Lezignen et Landry de la Tour et les autres estrangiers s'en partirent. Et Ponthus leur donna de grans dons et riches presens et les mercia et les retint comme ses compaignons et amis, et les convoya une lieue, voulsissent ou non, et puis si prindrent congié. Le roy de Bretaigne ne vesquist que entour trois ans, car mout estoit vieulx. Si fut Ponthus roy et fu amé des nobles et de tout le peuple. Moutfu saige et droicturier de justice, et piteable et charitable aux povres. Mout s'entreaymerent et porterent honneur lui et la royne, sa femme, et usoient de bonne vie. Il faisoit mout d'omosnes. Et, quant la court se remuoit d'un lieu en autre, il faisoit crier que tous ceulx à qui il devoit rien venissent, fussent de prinses ou de denrreesque l'en lui peust demander, à lui ou à ses officiers, et faisoit tout paier, car il disoit que tous ceulx estoient folz qui s'actendoient à leurs hoirs ou à leurs executeurs, car pou en estoit acompli ; et mesmement ceulz qui tiennent le leur tant comme ilz le peuent tenir ontpou de merite [pour deviser ce dont ilz n'ont més riens et dont ilz sont tous desaisiz].
Mout userent de bonne et sainte vie. Si allerent demourer ung an en Galice où ilz furent mout amez et crains et honnourez. Moult mercia le conte d'Esture son nepveu Ponthus de l'onneur qu'il avoit fait à son filz. Le roy donna terres grans à Patrices et grans heritages, qui l'avoit sauvé en la nef et qui avoit tant de bien fait en son païs. Mout porta à la roy[ne] Sidone de honneur. Et Sidone aussi à la bone royne, la mere son seigneur. Le roy envoya querre son oncle, le frere de sa mere, le roy d'Arragon, et les barons, et firent grans joustes qui durerent bien dix jours. Et puis allerent lui et la royne, [en pelerinage à Saint Jaques en Galice].
Et puis vint [en Espaigne]. Ne demoura guerres qu'il alla en la guerre des Sarrazins. Sy y mena des barons de Bretaigne, d'Anjou, du Maine, de Poitou, de Tourainne et de Normendie. Ce furent le conte de Mortaing, le viconte d'Avrenches, Tesson, Paynel et grant chevallerie de Normans ; du Maine, Hugesde Beaumont et Guy de Laval et plusieurs Manseaulx ; d'Anjou, Pierres de Doué, Landry de La Tour,Guillaume des Roches, le sire d'Aver, Montejehan ; de Poictou, le sire de Lezignen, Leoncel de Maleon, Ougiers de Partenay ; deTourainne, Hubert de Maillé, Houdez de Baussay, Patris d'Amboise et mout de ceulx de Bretaigne et de Gascoings. Ilz furent .XIIIIm. et desconfirent les païens, et y oult fait d'armes et prins villes et chasteaulx.
Et puis sur l'iver ilz s'en retournerent chascun en leurs païs. Et tous se loyent du roy Ponthus, qui bien les paia de leurs gaiges et grans dons et grans compaignies leur fist, tant qu'ilz disoient qu'il n'estoit nul droit chevetaine que lui et qu'il estoit trenchié à conquerre tous païs. Moult estoit loué de sa grant chevallerie, largesse et courtoisie, «car toutes bonnes taiches et bonnes meurs sont en lui, selon Dieu et selon le monde, et toute beaulté». C'estoit merveilles de lui, car il devoit grant guerredon à Dieu.
Si fu une piece en Galice et puis s'en revint en Bretaigne et ala veoir son cousin qui ja estoit roy d'Angleterre. Mout fut receu à grant joye. Ne fait mie à demander se la royne Genevre mist grant paine à le festoier et faire joye. Aprés vint le roy d'Angleterre en Gascongne veoir son pere et ses parens et leur donna de grans presens et puis s'en retourna en Bretaigne, et là fut mout festoyé, et s'en ala à son royaume.
Le roy Ponthus et la royne vesquirent assez longuement et regnerent au plaisir de leur païs. Et aprés finerent à grant regret de leur peuple. Mais ainsi est de la vie mondaine que si beau, si bon, si riche n'est que au fort ne conviengne laissier cest siecle.
