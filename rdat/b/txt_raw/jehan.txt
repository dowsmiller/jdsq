
Je retrai qu'il avient a maint:
Qui honeur cace honeur ataint
Et ki a peu bee a peu vient.
De ce retraire me souvient
Pour aucune gent si preceuse
Qu'au mont ne sevent fors d'oiseuse
Ne ne beent a monter point
N'aus alever de povre point.
Tex hom demeure a son hostel
Qui a grant paines a du sel
Que, s'il aloit en autre tere,
Il savroit assés pour aquerre
Honneur et amis et richece,
Et ki ce pert par sa perece
Il en doit estre mains prisiés
Et des preudommes desprisiés.
Vous avés maint homme veü,
S'il ne se fuissent esmeü
Hors de leur lieu, que ja ne fussent
Si honeré ne tant n'eüssent
De sens, de richesse, d'avoir,
Car cascuns moustre son savoir
Miex en autre païs qu'el sien
Et plus tost en vient a grant bien.
Quant povres jentiex hom demeure
En son païs une seule heure,
On li devroit les iex crever,
Car il ne fait fors que grever
Lui et tous ses parens qui l'aiment,
Et li autre caitif le claiment
Et eskieuent sa compaignie.
Li hom qui demeure en tel vie
Est d'oneur aquerre precheus
Et chaitis et maleüreus:
Ou pour s'ame sauver se rende
Ou a honeur conquerre entende.
S'il dist:«Je ne sai u aler»,
De çou le doit on mout blasmer,
Car cascun jor ot on retraire
C'on a de bone gent afaire
Outre mer ou en leMouree
Ou en mainte estrange contree.
Icist dont je ce conte fas
Si preceus estre ne vost pas;
Ains ala en estrange terre
Pour preu et pour honnour conquerre.
Honeur cacha, a honeur vint.
Or vous dirai comment ç'avint.

Il ot un chevalier enFrance
Qui ot esté de grant vaillance
Tant comme il les armes maintint,
Mais par aage ki li vint
Fu a son hostel demourés.
De ses voisins fu honerés
Por le bon ostel qu'il tenoit.
Mout bonne dame a fame avoit,
Dont il eut enfans dusk'a sis:
Deus filles et quatre fix vis.
Tere avoit bien cinc cens livrees,
Se toutes fuissent delivrees
De detes et d'assenemens.
En sa joneche a fait despens
Pour les tournois k'il maintenoit,
Dont or volentiers s'aquitoit.
Sa tere estoit aDantmartin,
Illuec estoit soir et matin.
Ses ainsnés fiex ot nonJehans,
Sages, courtois et biaus et grans;
Son eage a vint ans puis prendre.
CilJehansvaut a honour tendre.
Sa mere que envillir voit
Et son pere qui mout devoit,
Ses sereurs, ses freres aussi,
Voit que tuit sont avoeques li.
Un jour pensa que son tans pert;
Assés ert ki son pere sert
Sans lui; si li vint en talent,
Com cil qui n'eut pas le cuer lent,
Qu'il s'en iroit enEngletere.
Ne veut pas despendre la tere
Que ses peres tient folement,
Ains conquerra, s'il puet, plus grant.

Ainsi comme il pensa le fist.
Son pere et a sa mere dist
L'emprise que il voloit faire;
Onques ne l'en porent retraire
Pour riens qu'il li seüssent dire,
Dont il eurent al cuer grant ire.
Jehansatant son oirre atorne,
Il li samble que trop sejorne.
Un cheval, sans plus, bien portant,
Et vint livres tant seulement,
Et un garçon qui le siura,
Tant sans plus mener en volra.
S'il volsist plus eüst assés,
Mais il dist que trop est d'assés.
Puis a parlé a ses amis
Et a a aus tous congié pris.
Ses freres, ses sereurs baissa,
Qui il pour lui plourant laissa.
Atant s'en part o son varlet
Que on apeloitRobinet.
Sa mere et son pere a laissiés
Plourant et de courous plaissiés,
Et il de son païs s'eslonge.
Com cil qui le repos ne songe
Ne fina, ains vint aBouloigne.
Illuec pourcacha sa besoigne
Tant que il eut quis un vaissel
Sur coi il passa le ruissel.
En une nef a marceans
Arriva auDouvreJehans.
C'une nuit n'i vaut sejorner,
Ains fu montés a l'ajourner.
VersLondresson chemin akeut
Car c'est la vile u aler veut.

Un jour, si comme il ceminoit,
Ataint un conte ki venoit
De besoignier devers la mer
Et devoit aLondresaler
Ou ert d'EnglésliParlemens.
A sa maisnie enquistJehans
Qui il ert, et il li conterent,
La verité n'i oublierent,
Que c'ert li quens duSenefort,
D'un riche castel bel et fort.
Et quantJehansl'a entendu,
A lui vient, plus n'a atendu.
En son françois l'a salué,
Et li quens n'i a delué,
Que le françois seut bien entendre,
(EnFranceeut esté pour aprendre),
Ains le bienviegne et li enquiert
Quant il deFrancepartis s'iert,
Et quel besoigne est venus querre
Pour coi il parti de sa terre.
Jehansli dist:«Sire, pour voir,
De moi vous conterai le voir:
Je sui uns povres jentiex hom
Qui n'a nul maistre se Diu non,
Si passai la mer pour savoir
Se je poroie un maistre avoir
Qui le mien service apreïst,
Et ki selonc çou me feïst
Que il verroit en mon servise.
- Par foi, ce vous vient de franchise,
Fait li quens, que maistre querés!
Se il vous plaist, a moi serés
Mes escuiers de mon hostel.
- Grans mercis, sire, ne voel el;
Mout me faites grant courtoisie
Qui me retenés de maisnie.
- Comment avés non, biaus amis?
- Sire,Jehansme fu nons mis.
-Jehan, dist li quens, amis ciers,
Je vous retieng mout volentiers
Des maintenant comme escuier.»
Jehansl'en prist a merciier.

Ensi fuJehansretenus,
Et il s'est si biau maintenus
Qu'ançois que aLondresvenissent
Tuit si compaignon le chierissent.
ALondresvinrent un mardi;
Un hostel bel et bien garni
Eurent, u li quens sejorna
Tant ke liParlemensdura.
Li quens menga avoec le roi
EtJehansservi devant soi,
Qui mout bel acointier se sot;
Ne se fist pas tenir pour sot.
De servir devant grant segnour
Ne trouvast on servant millor,
Plus courtois ne plus avenant
N'en toutes coses plus servant.
Quant liParlemensdepartis
Fu, si s'en est li quens partis
Pour aler versOsenefort.
A grant joie et a grant deport
Cevaucierent tant qu'il i vinrent;
Duskes la petit sejor tinrent.
La contesse bel les reçut,
Qui son segnour ama et crut;
Et li quens si li a conté
Le sens, la valour, la bonté
DeJehan, son servant nouvel.
La dame l'ot, mout l'en est bel,
Et dist:«Sire, se il est tex
Que vous dites, si m'aït Dex,
Requerre et priier vous vaurroie
Que a vostre fille, et la moie,
Le meïssiés pour li servir
Se il li venoit a plaisir,
Car nous dui n'avons plus d'enfans,
Et s'est des ore mais bien tans
Qu'ele ait o li un escuier
Qui sage devant li trenchier.
- Certes, dame, respont li quens,
Cis consax me sanle mout boens.
Se il li plaist qu'il i voelle estre,
Miex m'en embelira son estre;
Et je le savrai en peu d'eure.»
Dont a apelé sans demeure
Jehan, qui n'estoit mie loing,
Car il n'avoit pensé ne soing
Fors a son signor pres siuir
Pour sa volenté poursieuir.
Quant il l'ot, cele part ala,
Et li quens adont l'aparla
De çou qu'il orent devisé.
«Jehan, dist il, entravisé
Nous sommes, la contesse et moi,
Que, s'il vous plaist, priier vous doi
Que vous a ma fille soiiés,
Et sachiés, se vous emploiiés
Vostre sens en li bien servir,
Mon gré en poriés desservir,
Ensement le gré la contesse.
Mais or n'aiiés al cuer destrece
De faire çou que je vous di,
Car pour vostre preu le vous pri.
- Sire,Jehansa respondu,
Vostre gré ai bien entendu.
De faire vostre volenté
Ves moi prest et entalenté,
Et mout me plaist et bien me haite,
Que mout grant honeur m'avés faite
Sans plus de la requeste faire.
Or me doinst Dix service faire
De coi je puisse avoir vos gres.»
Dist la dame:«Bien dit avés.»
Et li quans forment l'en mercie
Et de li bien servir li prie.
Puis l'ont mené devant leur fille,
Qui Nature mie n'aville,
Et li dient qu'a escuier
Li voelent ceFrançoisbaillier.
La damoisele bien l'ottroie
Et mout en a au cuer grant joie.
Or aJehansen itel guise
Cangié son premerain servise.
Atant furent les tables mises
Et dessus les hestols assises.
Si s'assist li quens premerains
Et puis li autre qui ains ains,
EtJehansservi de trencier
Sa damoisele au cors legier.

La damoisele ot a nonBlonde;
Ce fu bien drois, qu'en tout le monde
Ne porta fame si bel chief.
Or ne vous soit d'escouter grief
Se je de li un poi paroil:
Il samble que tout si chevoil
Soient de fin or reluisant,
Et si lonc sont qu'en deduisant
Li vont deus tours entor la teste.
Bien devroient mener grant feste
Les oreilles qui ce soustienent;
Si font eles, qu'eles se tienent
De li servir apparillies,
Beles et blances et delies.
Aprés de son front vous renonce
Qu'il est blans, onnis et sans fronce.
Desous le front sont si sorcil
Brunet et estroit et soutil.
D'entre les sorcix a compas
Muet ses nes, trop haut ne trop bas;
N'est pas camuse ne bekue,
De che l'a ses nes desfendue;
Par entre ses biaus ex descent
Dusk'a son droit avenanment.
Et de ses iex que vous diroie?
Trop de mon tans i meteroie
Se tout voloie deviser
Çou que on i puet aviser:
Il sont vair et cler et luisant
Et plain d'un regart atraiant,
Si soutil et si engigneus
Qu'il n'est nus, tant fust malineus,
Santés ne li fust revenue
S'il apercevoit sa veüe.
Aprés tex ex avoit la fache,
Qui sa biauté mie n'esface,
Plus vermelle que nule rose,
Et en sa vermillece close
Avoit une couleur plus blance
Que n'est la noif deseur la brance
Quant ele est nouvele cheüe.
Si soutilment entrabatue
S'est l'une couleurs dedens l'autre
Que on ne set de l'une a l'autre
La quele a la millour partie,
Aingalment a Dix departie
La face al blanc et al vermeil.
De sa bouce me resmerveil,
- Se Dix meïsmes ne la fist -
Comment Nature s'entremist
De nule tel cose pourtraire.
Mout fu sages qui la sot faire,
Car ele est petite a compas.
Ses deus levretes ne sont pas
Tenves, mais par raison grossetes
Et plus que graine vermilletes.
Quant ele les oevre un petit
Au mengier, u quant ele rit,
U quant il li plaist a parler,
Si puet on par mi esgarder
Uns petis dens qui s'entretienent
Et si d'un acort s'entrevienent
Que li uns l'autre point ne passe,
Et la coulors d'aus argent passe.
Quant ele dist aucune cose
Par quoi sa bouchete est desclose,
De s'alaine ist si douce odeur
Que de bosme ne vient grigneur.
Ja mais nul courous cil n'avroit
Qui une fois le baiseroit.
Desous sa bouce a un menton,
Onques si bel ne vit nus hom,
Un peu fourcié et est plus blans
Que li solaus en esté tans.
Gorge ot bele et bien agensie,
Que Dix meïsmes l'ot taillie,
Tenre et blance, longue, crassete;
Ainc mais ne fu tel gorge faite.
Ne quidiés que vaine ne os
I perent, ja n'erent si os.
Qui de bien pres l'esgarderoit
Quant ele vin rouge buvroit,
On li verroit bien avaler
Et par mi la gorge couler.
Le col dusk'as chevex derriere
A tout d'aussi faite maniere
Comme sa gorge par devant.
De son cors mie ne me vant
Que tout le puisse deviser,
Mais çou que j'en puis aviser
Vous retrairai ge volentiers,
Car nus ne doit estre laniers
De loer bone femme et bele.
Li bras de cele damoisele
Estoient lonc et bien assis.
Si beles mains comme a devis
Avoit, et mervelles biaus dois,
Longués et delïés et drois.
Graille ert par costés et par flans,
Vous l'enclosissiés en deus gans.
Plus largete ert par mi le pis,
N'en valoit pas sa biauté pis;
Les mameletes qui li poignent
La cote un petit li aloignent,
Dont ele li est miex seans.
Duretes furent, de prin tans.
Longue fu et droite et greslete,
De piés et de gambes bien faite.
Ne fu trop crasse ne trop magre
Ne de folement parler aigre,
Que dis et uit ans n'avoit d'age.
Un peu paroit a son langage
Que ne fu pas nee aPontoise.
Si fu sage, simple et courtoise
Que nus qui au main la veïst
Le jour puis ne li meskeïst
Se ne fust sans plus par pensee,
Tel vertu li ot Dix donee.
A tel maistre estJehansremés.
Or se gart qu'il n'en ait grietés!
Certes, je cuic que non fera,
Ja si bien ne s'i gardera
Qu'il n'en ait assés a souffrir
Tant com ses cuers pora souffrir.

Tant et plus bele que ne conte
FuBlondela fille le conte.
Au mengier siet,Jehansla sert,
Qui le cors a gent et apert.
Mout se paine de biau servir
Pour le gré de tous desservir.
Ne sert pas sa dame sans plus,
Mais cha et la et sus et jus,
Chevaliers, dames, escuiers,
Vallés, garçons et messagiers,
Et cascun veut faire son gré.
Ainsi conquiert de tous le gré.
Il set mout bien espiier l'eure
Que il chascun serve et honeure
En tel point que ja pis servie
N'en ertBlondela bien taillie.
Aprés mangier levent leur mains,
Puis s'en vont juer qui ains ains
Ou en forés ou en rivieres
Ou en deduis d'autres manieres.
Jehansau quel que il veut va,
Et quant il reveut souvent va
Jouer es chambres la contesse
O les dames, qui en destrece
Le tienent d'aprendre françois.
Et il fait et dist com courtois
Quanqu'eles li voelent priier,
Com cil qui bien s'en seut aidier.
De jus de cambres seut assés,
D'eschés, de tables et de des,
Dont il sa damoisele esbat;
Souvent li dist eschek et mat.
De maint jeu a juer l'aprist
Et en milleur françois le mist
Qu'ele n'estoit quant a li vint,
Par quoi ele mout chier le tint,
Car il met son pooir de faire
Quanqu'il cuide qu'il li puist plaire.
Un peu de tans fu mout a aise,
Qu'avis li est c'a chascun plaise
Çou qu'il fait, qu'il dit et qu'il veut,
Mais pour çou pas en lui ne keut
Desdaing; orguel, il n'en a cure,
Mais en mix servir met sa cure,
Si que neïs as envïeus,
Qui sont felon et anïeus,
Tolt il par son sens le parler,
Que il ne le puissent blasmer.
Se lon tans tel vie menast,
Ses afaires mout bien alast,
Mais Amours li mua son siege,
Plus court le tint que leu a piege.
Onques n'en souffri tantTristans
Comme il fist en un peu de tans.

Un jour seoitBlondeau mengier.
Jehansdut devant li trenchier
Comme avoit eü a coustume.
Mais tex cuide salir qui tume:
Par aventure sa veüe
Jete a celi qu'il ot veüe
Passé ot dis et uit semaines,
Mais onques mais a si grant paines
Ses ex arriere ne saça,
Car par force a li les sacha
La grant biauté sa damoisele.
Tant entendi a tel querele
Que le trenchier en oublia
Si longuement qu'ele li a
Dit:«Jehan, trenchiés, vous pensés!»
Adont s'estJehansrepensés;
Si trence, et fu mout abaubis
Des mos qu'ele li avoit dis,
Car onques mais de servement
Ne li convint faire commant.
Si se mervelle dont ce vint
C'or endroit ensi li avint.
Ses ex puis ce mot reposa,
Que plus regarder ne l'osa
Tant comme dura cis mengiers.
Si l'esgardast il volentiers
Plus que il ne fist onques mais,
Car il est de l'arc d'Amours trais.
Caüs est en tel desirier
Dont il eut maint grant encombrier.

Cel jour puis ne la regarda,
Dusk'a l'endemain s'en garda
Qu'ele fu au disner assise.
Adont raJehanspaine mise
A li servir si comme il seut;
Mais li desirs dont il se deut
Li fait jeter les ex a cele
Dont il esprent de l'estincele.
Si ententiument le regarde
Que de riens ne se donne garde
Fors sans plus de li esgarder.
La seut il son sens mal garder,
Car par cel fol regardement
Dut morir sans recouvrement.
Du regart en tel penser vint
Que de trencier ne li souvint.
Blonde, qui si le voit penser,
De cel penser le veut tenser,
Si li dist que il trence tost;
Mais il ne l'entent pas si tost.
Puis li redist:«Jehan, trenchiés!
Dormés vous chi ou vous songiés?
S'il vous plaist, donés m'a mengier
Ne ne voelliés or plus songier.»
A cel motJehansl'entendi,
S'est tressalis tout autressi
Com cil qui en soursaut s'esveille.
De s'aventure s'esmervelle.
Tous abaubis tint son coutel
Et quida trenchier bien et bel,
Mais de penser est si destrois
Que il s'est trenciés en deus dois.
Li sans en saut et il se lieve.
Blondele voit, forment li grieve.
Jehansa un autre escuier
Fist devant sa dame trenchier,
Puis s'en est en la chambre alés,
De son premier sens tresalés.
D'un cuevrecief ses dois lia
Une damoisele qui a
Courous de çou qu'il est bleciés.
Atant s'est sur un lit couciés.
Raler n'ose la ou on sert
Blonde, pour che qu'il ainsi pert
Tout son sens et sa contenance;
Mout a le cuer en grant balance.

Or aJehansd'Amours un saing,
Ce fu son premerain gaaing.
Sur un lit se prent a complaindre
D'Amours qui li fait couleur taindre.
«A las! dist il, dont puet venir
Che que je ne me puis tenir
En mon sens si com je soloie?
Or voi ge bien que je foloie
Quant par deus fois m'a ja repris
Ma dame pour qui je sui pris.
Et Dix! ai ge son malvais gré
Quant je ne le servi a gré?
Je quic c'oïl. A moi que monte
Que mes cuers mes iex a ce donte
Que il ne se poeent garder
De li folement esgarder?
Enn'est ele pas ma pareille?
Est che Amours qui me dourdelle?
Amours? nenil, ains est Haïne
Dont mi oel m'ont donné estrine.
Mi oel? donques sui ge traïs
Quant je de ciaus sui envaïs
Qui me deüssent foi porter.
De traïson les puis reter,
Car traï m'ont si soutilment
Que j'en arai le mort briement,
Car en tel liu ai mis mon cuer
Que ja pour morir a nul fuer
N'en jehirai mot de ma bouce;
Ainsi sui navrés d'une entouche
Qui bien est avoec mi contraire,
Car si me set m'entouche atraire
Qu'ele m'ocist, et si me plaist,
Ne ne voel que ja mais me laist.
Mix aim morir que repentir
Des max qu'il me convient sentir.
Se morir m'estuet pour ma dame,
Je croi bien que Dix metra m'ame
En paradis, o les martirs,
Car je serai d'Amours martyrs.
Las! se je tant faire peüsse
Que tant de contenance eüsse
Que je la peüsse servir,
Bien m'en deüsse a tant tenir.
Enne sui ge o li cascun jor
En jeu, en feste et en sejour?
Enne sui ge en sa compaignie?
Que voel je plus? Certes, folie.
Fortune a envie de moi,
Si me voet mettre en tel conroy
Que je perde çou que j'ai d'aise,
Et faire morir a malaise.
Se la contesse s'aperçoit,
Ne li quens, que ainsi me soit,
N'ele aussi qui je doi servir,
Mal porai lour gré desservir.
Il me tenront a fol musart,
Si me baniront sur le hart,
Et bien sai qu'il n'en poront mais,
Car si folement n'ama mais
Nus hom comme je voel amer.
Et bien me doi pour fol clamer,
Qui aimme en lieu dont ja nus biens
Ne me devra venir pour riens.
Se li rois n'avoit point de fame,
Il penroit volentiers ma dame,
Car contesse ert deSenefort.
Je n'avrai pas vaillant tant fort
Comme ele avra de deniers d'or;
Et s'ele n'avoit nul tresor
Fors que sans plus sa grant biauté,
Si seroit une roiauté
A son aferant trop petite,
Car je voi que Dix a eslite
Li a donné tout en un mont
Çou que les autres par le mont
Ont par raison et par mesure.
Onques ne s'en mesla Nature,
Dix meïsme la mist en fourme.
De toute biauté a la forme.
Mar vi sa forme si fourmee,
Car la mors m'en sera donnee.
Or n'i a mais fors del souffrir
Tant com vie porai souffrir,
Et quant la mort venra, si vaigne,
Je n'en puis faire autre bargaigne.»

En tele balance estJehans.
Quant on eut mengié par leans
Et il eurent lour mains lavees,
Si se sont les dames levees,
Puis vont en leur cambres seoir;
MaisBlondevaJehanveoir.
Elle le trouva sur un lit,
Mais si tost comJehansle vit,
En peu d'eure se fu dreciés.
«Jehan, estes vous mout bleciés?
Fait ele, comment vous est il?
- Certes, dame, fait il, oïl.
Ne sai comment fui atrapés,
Je me sui dusk'a l'os colpés,
Mais ne me caut de cele plaie;
Je croi c'autre maladie aie,
Car trestous descoragiés sui,
Ne pauc mengier ne hier ne hui;
Si senc a mon cuer grant contraire
Que ne sai que je doie faire.
- Certes,Jehan, de çou me poise,
FaitBlonde, qui mout fu cortoise;
De viandes bien vous gardés
Et vostre voloir demandés
Tant que vous serés bien garis.
- Dame, distJehans, grant mercis.»
Puis dist entre ses dens souef:
«Dame, vous en portés le clef
De ma vie et de ma santé
Dont je sui en tel orfenté.»
MaisBlonden'oï pas ces mos,
Car entre ses dens les tint clos.

Atant a pris congié a lui
Cele pour qui il a anui,
Puis s'est issue de la chambre.
Mais cil a cui doelent li membre
La convoie de sa veüe
Tant qu'ele est de la cambre issue.
Et quant la parois les depart
Et dessoivre de son esgart,
Pasmés est cheüs sur le lit
Si ke ses garçons qui le vit
Cuide qu'il se doive morir.
Mais a chief de piece un souspir
Jeta du cuer, de mout parfont.
Atant dames venues sont,
QueBlondeot a li envoiies,
De lui servir apparillies.
D'un capon atorné mout bel
De chieres herbes au caudel
Li cuidierent faire mengier,
Mais ainc ne s'en peut aengier,
Dont as dames pesa forment.
Blondele disent erroment,
QueJehansne puet mengier mes.
«Certes, fait ele, n'en puis mes.
Mout m'anuie sa maladie,
Car mervelles bien m'a servie.»
EtJehans, qui Amours demainne,
Fu et jor et nuit en tel paine
Que sur piés mais ester ne puet.
Du tout achoucier li estuet.
Tant est ses cuers en grant malaise
Qu'il ne voit cose qui li plaise.
Amours si cruelment l'assaut
Que ore a froit et ore a chaut,
Une heure pense, autre se plaint,
Amors li fait faire tor maint.
Petit menguë, petit dort,
Petit espoire de confort,
Petit mais son afaire prise,
Petit cuide avoir de s'emprise,
Petit prise mais son afaire,
Petit cuide mais son bon faire.
Ne puet mengier vin ne viande
Fors quant sa dame li commande.
Tant comme ele les lui se tient
Tant un peu de joie li vient,
Et quant ele s'en est tournee,
S'est sa joie en dolor tournee.

Li quens et o li la contesse
Oïrent conter sa destrece,
Dont il ne furent mie lié.
Veoir le vont mout courecié,
Se li demandent que il a,
Mais il mie dit ne leur a
Tout le voir de sa maladie.
Sans plus li dist que son cuer lie
Ne sai quel goute que il sent,
Qui mout le destraint durement.
Li quens son fusessïen mande,
Si li prie et si li commande
Que il de li garde preïst
Et en garison le meïst.
Li maistres dist que bonement
Fera le sien commandement;
Puis li taste, qu'il n'i arreste,
Au pous du bras, puis li arreste,
Puis a regardee s'orine,
Mais il ne set, s'il n'adevine,
Nule riens de sa maladie,
Ains dist qu'il ne s'i connoist mie.
Atant se partirent de lui
Cil qui de son mal ont anui,
Et il demoura en son lit
U il avoit peu de delit.
En tel paine fu cinc semaines.
Tant eut de torment et de paine
Qu'il n'eut fors le cuir et les os;
A paine fourme mais ses mos.
Il n'atent mais fors que la mort
Dont ja ne cuide avoir confort.

Blonde, qui en tel point le voit,
Se mervelle mout que ce doit,
Qu'ele ne voit fisiciien
Qui sace de son garir rien.
Un jour li souvint du regart
Dont ele le tint a musart,
Le jour que il ses dois trencha
Quant de son penser l'estança.
Aprés çou s'est aperceüe
Que quant devant li est venue,
Si volentiers vers li esgarde
Que d'autre rien ne se prent garde.
Pour che, se d'amours riens seüst,
Sa maladie conneüst.
Nepourquant un petit s'avise
Qu'il ait en lui s'entente mise,
Mais ne quide pas que d'amors
Puist nus souffrir si grans dolors,
Si est en mout grant de savoir
Quel maladie il puet avoir.
Un jour le vint seule veoir
Et dessur s'esponde seoir,
Et il du pooir que il a
Mout durement la bienviegna.
«Jehan, fait ele, biaus amis,
Car me dites qui vous a mis
En tel point com je chi vous voi.
Savoir le voel, dites le moi.
Par cele foy que me devés
Vous pri que ne le me celés.
Dites le moi hardïement,
Car je vous creant loialment,
Se garison querre vous puis,
Ja malades ne serés puis.»

QuantJehansoï la raison
Qu'ele li querroit garison
Se ele en avoit le pooir,
Un peu li revint de pooir,
Car il set bien, s'il li plaisoit,
Encor garison li querroit,
Mais si grant doute a de falir
Dusk'au dire n'ose salir,
Ains dist:«Grant mercis, dame douce,
Mout est vostre parole douce;
Mais sachiés que je ne voi voie
Par coi de cest mal garir doie,
Ne tant n'ai hardement ne sens
Que j'osaisse dire en nul sens
Quele seroit la medecine
Qui m'osteroit ceste gesine.
Nonpourquant medecine i a;
Se il plaisoit a tele i a
Qu'ele me volsist racheter,
Bien me poroit de mal jeter,
Mais ja dire ne l'oserai,
Par fol sens mort en recevrai.
-Jehan, biaus amis, non ferés.
Vostre afaire me jehirés.
Ainc mais ne vous priai de rien,
Or vous pri de çou pour vo bien:
Dites moi vostre maladie,
Et je vous jur dessur ma vie
Que je metrai au garir paine
Se je sai quex max vous demaine.
- Ferés, dame? - Oïl, vraiement;
Mais or dites delivrement.
- Dame, je n'os. - Si ferés voir;
En toutes fins le voel savoir.
- Volés, dame? Et vous le sarés:
C'est pour vous que je sui navrés.»

Aussi tost comme il ot çou dit,
Se pasme sans plus lonc respit.
Grant piece fu en pamissons.
Or setBlondeles occoisons
De son mal et de son mehaing.
Bien voit, s'ele tient en desdaing
Par parole che qu'il li dit,
Qu'il en morra sans nul respit,
Si commence a penser comment
Il avra de mort sauvement.
Entre ses beles mains le tint
Tant que de pamisons revint;
Dont commença a souspirer.
Vers mort le convenist tirer
S'un petit eüst atendu
Qu'ele riens n'eüst respondu,
Mais ele li a dit:«Amis,
Puis que pour moi vous estes mis
En si grant peril com de mort,
Je vous en voel donner confort.
Mais or soiiés bien apensés,
Et tost de revenir pensés,
Car si tost com garis serés,
Sachiés, mes bons amis serés.
- Serai, dame, dites vous voir?
- Oïl, amis, sachiés de voir.
- Certes, dame, dont garrai gié,
Autre max ne m'avoit touchié.
- Or mengiés dont, biaus dous amis,
Ensi soit vos cuers en pais mis.
- Dame, vostre plaisir ferai.
Quant il vous plaist je mengerai.»
Adont s'en estBlondetornee,
Mais assés tost fu retournee.
A mengier aporter li fist
EtJehansau mengier se prist.

QuantJehansoï le confort
Par coi il a respit de mort,
En peu de tans fu tous garis.
N'en fu mie li quens maris;
La contesse et l'autre maisnie
En fu mout tres durement lie;
EtBlondebiau sanlant li fist
Par coi tost en santé le mist.
Devens les uit jors fu levés,
Si ot il mout esté grevés;
Mais li espoirs d'amie avoir
Li fist tost sa santé ravoir.
Si tost comme il se pot aidier,
Prist devant sa dame a trencier,
Et ele tant le conforta,
Sans chou que plus il n'en porta,
Que ele en santé le remist.
Blondela bele tout che fist
Pour çou qu'ele ne voloit mie
Que il perdist pour çou la vie;
Mais quant ele en santé le vit,
Ele se taist, riens ne li dit.
Mis le cuide avoir en tel point
Que des or mais se tiegne a point,
S'en laissa ester la parole,
Ne veut pas c'on la tiegne a fole.
Encor n'iert pas d'Amours toucie.
QuantJehansl'ot un mois servie,
Et il voit que ele se taist
Ne d'amours parler ne li plaist,
Si ne set que çou est a dire.
Des ex pleure, du cuer souspire,
Ne set que dire ne que faire
N'en quel point tenir son afaire.
«Las! fait il, met en oubliance,
Las! ma dame la couvenance
Qu'ele m'eut en ma maladie?
Enne me dist ele qu'amie
Me seroit se je garissoie?
Oïl voir, et de ceste joie
Me rest venue garison.
Ne sai se ce fu traïson,
Car mal me tient men couvenant.
Espoir que ele se repant,
Ou espoir ele le me dist
Pour çou que santé me venist,
Si quide c'a tant soie en pais.
Ce ne vaut riens. Tant sui pris pres
Qu'il me convient en fin savoir
Se je s'amour porai avoir.
N'est mie drois qu'elle m'en prit.
Espoir qu'elle m'a en despit
Pour çou que je n'en os parler.
Maintenant voel a lui aler
Pour demander ma convenance.»
Adont de la chambre s'avance,
De la le vit en un prael
U ele faisoit un capiel.
Jehansest venus dusk'a lui,
Puis li dist que bon jour ait hui,
Et ele li respont a point
Dix bonne aventure li doint.

Atant se turent ambedoi.
Si est abaubis devant soi
Jehansqu'il n'ose tentir mot.
Nepourquant il se tint a sot,
Pense maintenant li dira
Se son convenant li dira.
Sa bouce pour le jehir oevre,
Puis le reclot, car de cele heure
Sont tout li fin amant couart.
Nepourquant en la fin li part
Par mi la bouce une parole,
Plaine de souspirs hors li vole:
«Dame, dist il, d'un convenant
Vous alés vous point ramembrant
Que vous en grieté me feïstes,
Dont en santé me remeïstes?
- Oïl,Jehan, certes mout bien.
Mais ce fis jou pour vostre bien.
Vous vous morïés par folie,
Or ne vous i rembatés mie.
De vous garir euc volenté,
Par çou vous remis en santé,
Car vous estiiés hors du sens.
Or vous tenés miex en vo sens.
Se de moi servir vous penés,
Bien en poriés estre assenés
En tel lieu dont vous venra biens.
Mais or ne pensés plus pour riens
Que je m'amour donner vous doie,
Trop durement m'abaisseroie.»

Or otJehansçou qui li grieve;
A peu que li cuers ne li crieve
De la grant grieté qu'il en prist,
Et en plorant itant li dist:
«Dame, ce savoie je bien
C'a vous n'aferoie de rien,
Et pour çou, se par vous ne fust,
Parole jehie n'en fust.
Ains eüsse mort receüe,
Si fust m'emprise a fin venue,
Dont or sui au recommencier.
Ne voel or mie a vous tencier:
Et de doners et d'escondis
De tout je vous rent grans mercis.
Voir, j'aim mix avoir pour vous mort
Que de nule autre avoir confort.
Je ne vous voel ore plus dire
Fors tant qu'en plus greveus martire
Serai, ains que passent jour uit,
Que devant n'ere en vint et uit,
Car plus est griés li rencheïs
Que n'est li premiers encheïs.»
Aprés tex mox plorant s'en part,
EtBlondes'en va d'autre part,
EtJehanss'en vint en sa chambre.
Si fort li tramblent tout li membre
Que maintenant coucier l'estuet.
Ne boire ne mengier ne poet,
Ains se demente et se complaint.
Tous jours, quant nus ne l'ot, se plaint
Et dist:«Las! pour quoi me gari
Cele qui si me ra mari?
Ne comment la vols onques croire
Qu'ele me deïst cose voire?
S'ele s'en consillast a moi,
Ne li loaisse pas, je croi,
Que ele de tant s'avillast
Que en tel lieu s'amour donnast.
Mort! or vien tost et si te haste!
Car je voi bien que mon tans gaste
Quant la pourmesse m'est rompue
Dont santés m'estoit revenue.
Ele me pramist sans donner,
Ensi puet on fol conforter.
Or n'i a plus fors que je voel
Morir, car de vivre me duel,
Car du tout sui en desespoir,
Je n'ai mais de nul bien espoir.
Ai! mi oel, vous m'avés traï
Et en tel amour envaÿ
Dont mort me convenra sentir.
A! Amour, quant vous consentir
Volés la mort de vostre amant,
Mains en valés, par saintAmant.»

Ainsi estJehansrencheüs.
Si par est ses cuers esmeüs
Que de riens nule ne li chaut,
Ne puet mengier, comment qu'il aut.
Si le set Amours estourmir
Que nuit ne jour ne puet dormir.
Li quens en oï les noveles,
Si ne li furent mie beles,
Mais il ne le puet amender.
Et la contesse commander
Fist que on le servist si bien
Que il ne li fausist ja rien,
Mais il est a servir legiers,
Car mout est petis ses mengiers.
Tant l'a ses grans courous mené,
Tant l'a destruit, tant l'a pené
Qu'il a la parole perdue.
Par laiens est tost espandue
La novele queJehansmuert.
Ses vallés ses puins en detuert,
Et cil de l'ostel ensement,
Qui mout l'amoient durement.
En ce point ertBlondecouchie.
Le garçonJehanot qui crie,
Forment regretoit son signeur,
Nus hom ne mena duel grigneur.
Blondeune pucele apela:
«Qu'est ce, fait ele, que j'oi la?
- Dame, c'estRobinsqui detuert
Ses puins pourJehanqui se muert.
Ja a la parole perdue.»
Blondel'ot, s'en est esperdue,
Qu'ele set bien en son requoy
De quel mal il muert et pour coi.
Bien set de voir que de sa mort
Li eüst bien doné confort.
S'en li tant de pitié eüst,
De ce mal bien gari l'eüst.
Or se commence a repentir
Pour çou qu'ele li voit sentir.

Tout aussi tost comme Amours sent
Qu'ele de riens a lui s'assent,
Tout son pooir a assamblé.
Mout l'a grant et fort assamblé,
Puis est venue assalirBlonde
De toutes pars a la reonde.
Or vous dirai quex pooirs sont
Qui avoec Amours venu sont:
Premiere i est Pitiés venue
Qui duskes au cuer l'a ferue,
Car forment het l'orguel de li
Pour çou qu'el fait morir celui
Qui vers Amours est fins et vrais.
Pour chou le fiert de tel eslais
Que tout son orguel abati,
N'ainc puis en li ne s'enbati.
Aprés Pitié revint Franchise,
Cele le rassaut et atise.
Tant l'a demenee et estrainte
Qu'ele s'est droit ou lieu empainte
Ou estoit la Durtés du cuer.
Or n'i puet durer a nul fuer
Durtés, puis que Francise i est,
Ains s'en fuit et sen lieu i lest.
Aprés Franchise Raisons vint
Qui mout a estroite le tint
De la Desraison qu'ele fait
Qui loial amant morir lait
Par sa defaute. Mais Raisons
Li a moustré tant de raisons
Qu'a Desraison plus ne s'acorde,
Mais de tout a Raison s'acorde.
Ainsi s'en fuï Desraisons,
En son lieu s'est mise Raisons.
Aprés Raison i vint Moustrance
Qui li moustre la meskaance
Que c'est d'omme tuer a tort.
Ceste Moustrance mout la mort.
Aprés Moustrance vint Amours
Qui mout li fist de grans clamours
Du desavenant et du lait
Que ele avoit son serjant fait;
Mais s'ele puet, vengie en ert:
De trestout son pooir la fiert,
Si que de li abat Haïne
Et Faus Couvent et Aatine.
Fuï s'en sont, Amors les chace
Qui leur a tolue la place.

Or estBlondebien desliie
De chou dont ele estoit liie.
Liie est de loiiens noviaus
Dont abaissiés est ses reviaus.
Quant ele se sent ensi prise,
A complaindre a s'entente mise
Et dist:«Jehan, biaus dous amis,
Je sui cele qui vous a mis
A mort par grant outrecuidance,
Par men orguel, par ma beubance.
Vous avés esté mes amans
Et j'ai esté vo malvoellans
Si ke morir vous en convient.
A! lasse! trop tart me souvient
De vous garir, car c'est passé.
J'ai par moi meïsme brassé
Mesaise que tous jours avrai,
Car ce sui ge qui vous navrai.
Dont sui ge de vous omecide,
Dont sui ge bien de raison wide.
Lasse! comment ai mort celui
Qui m'amoit assés plus que lui?
Lasse! voir mie ne quidoie,
Quant par parler gari l'avoie,
Que puis i deüst rencheïr.
Or voi, miex ne le poi traïr,
Ne moi, car d'onneur se demet
Qui ne saut çou que il pramet.
Je li pramis et plus n'en fis,
Pour çou a la mort le remis.
A la mort? Dix! morra il donques?
Tel meskaance n'avint onques
A femme, com seroit la moie,
Car je croi qu'aprés li morroie.
Ce seroit drois, car je sui cele
Dont li vint au cuer l'estincele
Par coi il recevra la mort.
Dont sui ge achoisons de sa mort,
Et cele u cil qui autrui tue,
Par jugement on le retue.
Ainsi sui de sa mort coupable.
Mauvaise Richesse muable,
Sur toute riens vous doi haïr,
Vous m'avés aidie a traïr,
Car se ma richesse ne fust,
Mes cuers si orguilleus ne fust
Que le secours n'eüst eü.
Ma richesse li a neü,
Et moi, car li orguex m'en vint.
Quant mes dous amis a moi vint
Pour demander et pour savoir
Se il m'amour poroit avoir,
Ne li respondi fors orguel
Dont je toute plaine estre suel.
Mais onques ne vaut souffrir Dix
Que longuement durast orgix,
Si m'a mon orguel abatu
Et de pitié mon cuer batu.
Mais se plus tost m'eüst saisie
Pitiés, ce fust grans courtoisie,
Car bien peüsse encore aidier
Celui qui en eüst mestier.

Or voi ge bien c'une coustume
Ont femmes, qui mout est enfrume:
Car quant le bien pueent avoir,
Ne le pueent prendre n'avoir,
Ançois li font si longue laisse
Que li biens du tout les delaisse;
Et puis quant il les a laissies,
Si sont dolantes et iries
De çou qu'eles ne le retinrent
Tant comme le pooir en tinrent.
Tout aussi m'est il avenu,
Car se j'eüsse retenu
Jehana mon loial amant,
N'eüsse or pas tant de torment.
En'ert il biaus et jentieus hom?
Pour çou s'il n'ert si gentiex hom
Com je sui femme, si l'ai mort.
Certes, je li ai fait grant tort,
Car je voi bien que, s'il ert rois
De deus roiames ou de trois,
Et je fuisse aussi povre fame
Comme nule de ce roiame,
Je croi qu'il me feroit roïne,
Dont ai ge a tort vers lui haïne.
Haïne? Enne le has je mie?
Nenil, certes, ains sui s'amie.
S'amie? Mal li ai moustré
Quant je l'ai dusk'a mort outré.
Outré? Biaus dous amisJehans,
Pour coi vous ai fait tant d'ahans?
En'estïés vous li plus biaus,
Li plus legiers, li plus isniaus,
Li mix servans et li plus sages
Qui ainc issist de nos langages?
Certes, oïl, ce m'est avis,
Mais trop tart i met mon avis.
Or n'i a plus, savoir m'estuet
Se mes pooirs garir vous puet,
Et se je ne vous puis garir,
A fin vaurrai pour vous morir.»

Ainsi demaineBlondeAmours.
Bien a trouvé le tans rebours
De tel comme ele avoit hier main.
Plourant, souspirant, a cuer vain
L'a tant Amours ou lit grevee
Qu'ele s'est coiement levee;
Vest soi d'un peliçon d'ermine.
Laiens n'ot dame ne mescine
Qui ne dormist a icele heure.
EtBlondesans plus de demeure
De la cambre ou ses lis ert ist
Et entre en cele ouJehansgist.
Une lampe en une verriere
Li rendoit un peu de lumiere;
Fors queRobinleans n'avoit.
Quant il sa dame venir voit,
Lieve soi et si le salue.
Bien otRobinsaperceüe
L'amour as complaintesJehan.
Bien sot que tout son grant ahan
Ne li venoit se d'amours non.
Blondel'apiele par son non,
Se li demande de son estre,
Quel mal il a et que puet estre.
«Dame, dist il, bien le savés,
Pour noiant enquis le m'avés.
Bien savés la mort ki le touce.
Je criem Dix ne le vous reproche.
Nepourquant ce vous puis bien dire
Onques ne me dist son martyre;
Mais j'entent bien a ses souspirs
Pour vostre amour sera martirs,
Car il est ja si engressés
Que pres de mort est apressés.»
Adont pleure, et ele s'en tourne,
Dusk'al litJehanne sejorne.
Deseur l'esponde s'est assise,
S'a desur son front sa main mise
Et puis au pous, si sent ses vaines
Qui se remuevent mais a paines.
Les iex ot clox et le cors roide
Et en pluiseurs leus la car froide.
Un peu de chaut eut sur sen cuer
Qui en vie li tient le cuer.
Quant ele le sent en cest point,
Si grant doleur au cuer l'en point
C'a paines li dist ele:«Amis,
Je sui cele qui vous a mis
En tel point par mon grant orguel;
Mais pour çou c'amender vous voel
Le grant outrage et le mesfait
Que je sans raison vous ai fait,
Vous vieng chi veoir a ceste heure;
Mais parlés a moi sans demeure.»
Jehansa s'amie entendue,
Mais la parole avoit perdue;
Si l'eut sa grant grieté fait fondre
Que si tost ne li pot respondre.
QuantBlondevoit qu'il ne parole,
Si grant courous au cuer li vole,
Tant fu tristrë et abosmee
Que deseur le lit chiet pasmee,
Sa teste sur le pisJehan,
Dont ele li fist grant ahan,
Car son afaire bien entent,
Et si n'a pas de pooir tant
Qu'il die un seul mot de sa bouce,
Dont grant doleur au cuer li touce,
Car volentiers, se il peüst,
A s'amie parlé eüst.
Mais il ne puet encor n'encore,
Par quoi le cuer s'amie acore,
Car quant ele fu revenue,
Plus de cinc cens fois s'est tenue
Pour maleüreuse caitive,
Pour la plus lasse riens qui vive.
Griement se plaint et se demente
Et dist:«Lasse, lasse dolente,
Que porai ge dire ne faire,
Quant celui voi a la mort traire
Qui ert mes fins amans loiaus?
Aï! fel cuer et desloiaus,
Autrui que toi n'en puis blasmer,
A droit te puis bien fel clamer,
Car mout feïs grant vilonnie
Quant tu ne vausis de maisnie
Retenir ton ami loial!
Trop par me feïs desloial
La ou m'amour li escondis!
Mar vi le jour que je li dis
Que il n'avroit de m'amour point.
Certes, cuers, je ne te plaing point
Se tu a tous jours paine en as,
Car a bon droit desservi l'as.
Or sai bien que de cest afaire
Vaurroies qu'il fust a refaire,
Mais tu n'avras pas ton voloir
Ne qu'il ne puet le sien avoir.
Quant il te volt, tu ne le vols,
Dont tu li donas mal repox;
Or le voels, mais c'est pour noient,
De ton voloir n'avras noient:
Il est mors par ton escondire,
Bien dois souffrir autel martire
Pour lui comme il a fait pour toi,
Si feras tu, foi que doi toi.
Tu en morras, ensi me plaist.
Dehait ait Mors s'ele te laist
Aprés lui l'espasse d'uit jours.
Encor seroit ce lons sejours,
Car si tost com tu perceüs
Que tu a mort navré l'eüs,
Deüsses estre si grevés
Que tu de duel fuisses crevés.»

En tel maniere se plaintBlonde
C'onques mais femme en tout le monde
Pour Amours ne mena tel fin.
Ançois que ele preïst fin
De la dolour qu'ele demaine,
Perdi trois fois pous et alaine,
Si ke, seRobinésne fust,
Je croi k'ilueques morte fust.
Il l'esventoit d'un cuevrechief
Et se li soustenoit le chief
Quant ele se clinoit vers terre.
Puis en otRobinsbonne terre.
Jehansentendi bien s'amie,
Que de plaindre ne se faint mie.
Si entendi a sa complainte
Qu'ele n'est pas fausse ne fainte;
Encor par fust il si atains,
Ses cuers en est un peu plus sains.
Un souspir jete et les ex oevre.
Blonde, qui aperçut ceste oevre,
Se taist, et pres de lui se trait.
Si li donna un tel entrait
Que la parole li rendi:
Sa garison pas n'atendi
A lui baisier, mais tout malade
Le baisa de sa bouce sade,
Dont tel douceur au cuer l'en vint
Que la parole l'en revint.
Cil baisiers fu de si grant force
Que le cuerJehantant esforce
Qu'il dist:«Grans mercis, douce dame,
El cors m'avés remise l'ame,
Qui pour vous est si tres atains.
Mervelle est quant il n'est estains.
- Biaus dous amis, ce respontBlonde,
Porés vous mais, pour riens du monde,
Revenir en vostre santé
Par tel convent que volenté
Avrai tous les jours de ma vie
D'estre vostre loial amie?
- Douce dame, voir je ne sai.
Tant m'avés mis en grief essai
Que mout est du retourner fort;
Et nepourquant tant tieng a fort
Vostre pooir que, s'il vous plaist,
Encor croi que cis max me laist.
Mais pour pitié, se garir puis,
A mort ne me remetés puis.
Nonpourquant a vostre voloir
Me voel esjoïr ou doloir.
- Mais, dous amis, de la doleur
N'aiés des ore mais cremeur;
Pitié ai de vostre besoing,
Des maintenant a vous me doing.
Par ce baisier que je vous fas
A tous jours de moi don vous fas
En tel maniere comme orrés:
Que ja de mon cors ne jorrés
Fors d'acoler et de baisier,
De tant vous voel bien aaisier,
Mais n'en avrés autre avantage
Devant que nous par mariage
Nous porons ensamble acorder.
Bien vous i devés acorder.»
De tex mos n'est mie noircis
Jehans, ains respont:«Grans mercis,
Dame, grant mercis vous en rant.
Trop avroie cuer meserrant
Se je plus vous en demandoie.
Mais c'autres avoir ne vous doie,
Bien devrai atendre le point
Que ceste cose viegne a point.
- Biaus dous amis, n'en aiiés doute,
Car si me doing a vous trestoute
Que ja mais autres a nul fuer
N'avra ne mon cors ne mon cuer;
Mais metés vostre cuer a aise.»
A ce mot doucement le baise.
Ce n'a mie grevéJehan,
Ains oste mout de son ahan.
S'alaine, qui tant est tres douce,
Jehansi sadement adouce
Qu'il en a cachié Desespoir,
Et conforte de douc espoir.
Du cuer toute grieté li oste,
Pres du cuer li herberge un oste
Que on apele Vrai Confort.
Icil dous ostes Desconfort,
Griés Pensers et Desesperance
Tout hors du cuerJehanbalance.
Vrais Confors s'est en son liu mis.
Aprés çou li distBlonde:«Amis,
Prendre vous convient al mengier
Pour vostre santé raengier.
- Dame, a vostre commandement.»
Atant estendent erroment
Robinset sa dame une nape.
Au vert jus de nouvele grape
Li donnaBlondeun froit poulet,
Ne aRobintouchier n'i let,
MaisBlondea ses tres beles mains
Le sert, dont il fu plus tost sains,
EtJehans, qui il fu mestiers,
Se prist au mengier volentiers.

Quant il du poulet mengié eut
Tant comme il a s'amie pleut,
S'osta la nape et dusk'au jour
FistBlondeavoeques lui sejour.
Pour lui tost remetre en santé
Fu iluec par sa volenté
Duskes a tant que li jors vint,
Mais adont partir l'en couvint,
Si dist:«Jehan, biaus dous amis,
Pour le jour qui çaiens s'est mis,
Couvient que je de vous me part,
Car se nus venoit ceste part
Qui aperceüst nostre afaire,
Avoir en porions contraire.
En nostre amour celer asens,
Car en bien celer a grant sens,
Et nous avrons bel avantage
De bien celer nostre corage,
Car si tost que levés serés
Assés souvent o moi serés:
Par l'occoison qu'estes a moi
Porés sovent estre avoec moi,
Si porons a nostre plaisir
L'un de nous deus l'autre saisir
De çou que faire nous plaira,
Ne ja nus vivans nel sara;
Et quant nous verrons nostre point,
Bien metrons le surplus a point.
De çou que en couvent vous ai
Onques n'en soiiés en esmai.
Mais or pensés d'estre garis
Ne ne soiiés plus esmaris.
Souvent veoir vous revenrai,
Au mains que porai remanrai.
- Dame, distJehans, vostre gré
Et vos dis recuel en bon gré.»

AtantBlondede lui se part.
Doucement le baise au depart,
Puis s'est levee de les lui.
Mout le laisse en meneur anui
Qu'ele au venir ne le trova.
Tant ala qu'ele retrouva
Le lit dont ele estoit levee
Par Amours qui tant l'out grevee.
Toute nue se rest couchie
Et de joie plaine endormie;
EtJehans, qui fu confortés,
Se rest de joie deportés.
Uit jours ot que dormi n'avoit
Dont il disete eü avoit;
Mais or s'ert il pris au repos,
Car li confors qui ert repos
En lui sa garison li haste
Et quanqu'il puet ses max li gaste.
Quant a tierce fu esvilliés,
Ses mangiers fu apparilliés;
Deus damoiseles le servirent,
Qui de ce mout grant joie firent,
Qui voient que il menjut bien
Et qu'il se tient assés plus bien
Qu'il ne soloit; qu'eles cuidoient,
Quant lueques venues estoient,
Que eles le trouvaissent mort.
Or le truevent de biau confort
Et leur samble qu'il est haitiés,
Fors tant qu'il est afebloiiés.
Mout en sont lies durement
Et mout le servent bonement.
Et novele pas n'atendi,
Mais tost par l'ostel s'espandi
QueJehansestoit terminés.
Dont s'est li quens acheminés
Et la contesse et ses puceles,
Dont ele avoit assés de beles;
Mais toutes les biautés du monde
Ne valent riens envers la blonde
Qui avoec sa mere s'aroute
Ne n'enlaidi mie la route.
Icil vont toutJehanveoir,
Et leur mainie, pour savoir
Se c'ert voirs qu'il fust terminés,
Que d'aus tous estoit mout amés.

En son lit seant le troverent;
Courtoisement a lui parlerent
Li quens et la contesse ensamble:
«Jehan, font il, que vous en samble,
Cuidiés vous que cis max vous laist?
- Sire, oïl, dist il, se Diu plaist.
Li max s'est de moi destornés,
Je sui en santé retornés.»
Tuit cil qui l'aiment mout lié sont
De sa response que il ont,
Car ier soir nus hom ne quidast
Que il ja mais un mot sonnast.
Blonde, qui le vit en tel point,
N'en eut au cuer de dolour point.
Quant il eurent lueques esté
Tant com leur vint a volenté,
AJehancongié demanderent
Et de la chambre s'en tornerent.
EtJehansremest en son lit,
Ou des or mais sera petit.

Mout moustra bien soir et matin
AmoursJehandeDantmartin
De quel jeu ele sert as siens.
Mout en ot de max et de biens,
Les max pour doute de falir,
Les biens pour espoir de saisir
Ce k'Amours li fait desirer
Si k'il ne s'en puet consirer.
Aprés le confort de s'amie
Santés ne li demoura mie,
Ains li revint grant aleüre,
CarBlondesouvent l'asseüre
De çou qu'ele li eut couvent.
Reveoir le venoit souvent;
Seule et par nuit, pour mesdisans
Qui de tous max sunt atisans,
VenoitJehanreconforter
Et soulacier et deporter.
Tant i ala et tant i vint
QueJehansen santé revint,
En plus grant qu'il ne fu ainc mais.
Lieve soi, jesir ne veut mais,
Revenus est a son mestier,
Pour riens ne le volsist cangier.
Al mengier sert devant s'amie,
Tex mestiers ne li desplaist mie.
Li quens et tout cil de l'ostel
Sont lié quant il le voient tel,
Et il a son pooir les sert,
Par quoi le gré de tous dessert,
Et il est si biaus et si gens,
Si gratïeus a toutes gens
Que chascuns l'oneure et conjoie.
Mout en a s'amie grant joie,
Qui voit c'amer se fait de tous,
De deboinaires et d'estous.
Mout l'en crut d'amour en son cuer,
Tant l'ama que puis a nul fuer
Ne se vaut d'amours repentir,
Ains volt bonement consentir
De son ami sa volenté.
Mout sont tenu de grant santé
Quant il se pueent dessambler
D'autres gens et entrassambler.
Nus ne querroit leur douce vie.
Quant par laiens est endormie
La gent dont il gaitier se voelent,
De leur dormir petit se duelent,
Car lors ont il et lieu et tans
De maintenir leur joli tans.

En ce point Amours les assamble
Et fait tant que il sont ensamble;
Puis s'entrebaisent et acolent
Et doucement s'entreparolent.
Blondel'apele «dous amis»,
C'est li nons qu'ele li a mis,
Et il l'apele«douce dame»,
De tel nom ne doit avoir blasme.
Aprés itex mox s'entrebaisent,
De tous les jus d'Amours s'aaisent
Fors d'un que loiatés despit;
Pour çou le metent en despit
Duskes atant qu'en loialté
Acompliront leur volenté.
Maint amant deceü en sont,
Qui mie tenu ne s'en sont
Dusk'atant qu'il venist en point,
S'en chiet leur amour en mal point,
C'a le fois en sont deceü
Et par grossece perceü,
Car ki est plains de fole haste
A la fois son bon tans en gaste.
Li dui amant dont je parol
Ne vaurrent pas estre si fol
Que bien souffrir ne s'en vausissent
Pour doute que plus n'i perdissent.
Çou qu'il en font prendent en gré;
Tant leur vient li baisiers en gré,
Li acolers et li sentirs,
Li parlers, li biaus maintenirs,
Li compaigniers et li soulas
Qu'il ont ensamble bras a bras
Que del seurplus bel se confortent
Et en esperant se deportent.
Quant li tans venra et li lieus,
S'il a en amours autres jeus
Que ciaus que vous ai devisés,
Il en seront bien avisés.

Selonc le tans, la tempreüre:
N'est pas leur amor si seüre
Que il n'aient mout grant mestier
D'aus mout tres soutilment gaitier,
Car se il sont aperceü,
Cruelment seront deceü.
Se li quens savoit leur afaire,
Tost en avroient grant contraire,
S'ont grant mestier d'aus bien garder.
C'est che ki leur fait couarder,
C'est che qu'il criement et qu'il doutent,
Et pour çou, quanqu'il poeent, boutent
Les voloirs de leur cuers arriere
C'on ne perçoive leur maniere,
L'amour qui dedens est fourmee
Sans ja mais estre defourmee.
Ensi convient que par leur sens
Çoilent d'Amors tous les assens,
Si le çoilent mout sagement.
Quant il tienent leur parlement,
N'i ont cure de sourvenans
Fors que deRobin, qui tous tans
Les servi loialment et bien,
Si ne l'en mesceï de rien.
Bien seut celer tout leur corages
Dont il eut puis grans avantages.
Et li amant le plus des nuis
Mainent ensanle leur deduis.
Assés plus de loisir avoient
Pour çou que toutes gens savoient
QueJehansle devoit servir.
Pour chou ont plus de leur plaisir,
Car mix pooit les li aler
Et en tous poins a li parler.
Souvent juent les jors as tables
Et as autres jus delitables.
Ce poet il bien faire en apert
Jehans, en che noient ne pert,
Mais quant la gent s'en est tornee
Et il font seul le demouree,
Errant entracoler se queurent
Et de baisier s'entrasaveurent.
Quant il se pueent aaisier
D'aus entracoler et baisier,
S'ont une vie si tres douce
Que joie leur cuers si adouce
Que nule grieté n'i remaint.
Souvent se tienent entreçaint
De leur biaus bras estroitement,
Et puis tant deboinairement
Joignent leur visages ensamble
Que vraiement a cascun samble
Que il facent de lour cuers cange.
Amours du cuerJehanaenge
Blonde, qui est sa vraie amie;
Mais le sien ne li relaist mie,
Anchois aJehanle reporte,
Qui mout volentiers s'en deporte
De son cuer que s'amie garde,
Puis que il ra le sien en garde.
Et s'aucuns demande comment
Il pueent faire cangement
De leur cuers, je le vous dirai,
Ne ja de mot n'en mentirai:
J'apel leur cuers leur volentés,
Et leur voloir sont si entés
Sur un desir qu'entr'aus deus ont
Que de deus cuers un voloir font,
Car il ne veut riens qu'el ne voelle
N'el ne veut riens dont il se duelle.
Andui sunt d'un seul desirier,
Ainsi poeent leur cuers cangier,
Et qui autrement l'entendroit
La verité pas n'entendroit.

Issi demainent douce vie,
De joie li uns l'autre envie;
D'amours jouent as enviaus,
Assés en ont de leur aviaus.
Bien deus ans en tel vie furent,
C'onques aperceü ne furent.
Mais a Fortune l'outrageuse,
Qui vers maintes gens est crueuse,
De leur douce vie pesa,
Et tout son pooir entesa,
Com mauvoellans plaine d'envie,
D'aus tolir cele bone vie,
Si les mist en grant desconfort,
Mais tant se tinrent andui fort
En un seul voloir que pour batre
Fortune ne les peut abatre.
Or orrés comment leur avint
Et quex noveles il leur vint.

Un jour seoient al mengier.
Atant es vous un messagier
Qui est venus devant le conte,
Et commence en françois son conte:
«Sire, dist il, j'ai tant cerkié
Un varlet que on m'a nonchié
Qu'a vostre fille est remanans;
Cil vallés est nommésJehans.
Unes nouveles li aport,
Pour ce arrivai de mer au port.
S'il vous plaist, faites le mander
Si ke je puisse a lui parler.»
Li quens respondi:«Volentiers.»
Alés i est uns esquiers.
Trouvé l'a seant devantBlonde,
Qui est la plus bele du monde.
«Jehan, dist il, je vous vieng querre.
Uns messagiers de vostre terre
Vous demande devant le conte;
Or i venés, s'orrés son conte.»
Jehansl'entent, forment se crient
DeBlondeperdre. Au conte vient.
Quant li messagiers l'a veü,
Assés tost l'a reconneü.
«Jehan, dist il, a vous m'envoie
Vostre peres, qui Dix doinst joie
Plus grant qu'il n'avoit au depart,
Quant mui pour venir ceste part.
Malades ert, ce vous di bien,
Et disoient fusissïen
Qu'il estoit en peril de mort.
Mout laissai en grant desconfort
Vos deus sereurs et vos trois freres,
Car unes noveles ameres,
Dont il me poise, vous aporte
De vostre mere qui est morte.
Si vous mandent vostre parant
Que vous vous en venés errant,
Ou vous i arés grant damage.
Au roi vous convient faire hommage
De la tere deDantmartin.
Mouvoir vous convient le matin.»

Or ententJehansles noveles
Qui ne li furent gaires beles.
En plourant d'illuec se depart.
Il fu assés qui prist regart
Du message qui fu deFrance.
Tout contreval l'ostel se lance
La novele qu'a aportee;
Li uns l'a a l'autre contee.
Tant ala queBlondele seut,
Qui pour sen ami duel en eut.
Li quens en fu mout coureciés,
Et la contesse, ce sachiés,
Et tuit li autre par leans,
C'or voient bien que c'est noians
Des or mais de son demourer.
EtJehanspour soi dolouser
S'en est venus devens sa chambre;
De courous li duelent li membre,
Si s'est seur son lit acoutés,
De soi complaindre est acoutés.
Grant duel a de la mort sa mere
Et de l'enfermeté son pere,
Mais ne li est fors que rousee
Vers le duel de la dessevree
Qu'il fera de sa douce amie.
Li deus de che ne li est mie
A nul des autres deus samblans,
Car unes peürs si tremblans
Le prendent de perdre s'amie
Que conforter ne s'en set mie,
Et dist:«Las! las! que porai faire?
Or m'est joie en tous sens contraire
Quant de celi partir m'estuet
Sans qui mes cuers estre ne poet.
Departir? Las! est çou a certes?
Je paroil de bourdes apertes:
Si je departis m'en estoie,
Bien sai devens uit jors morroie.
Ains que venisse en mon païs,
Morroie de duel esbahis.
Dont convient il, se j'aim ma vie,
Que je ne m'en departe mie.
Or me convient donc remanoir.
Remanoir? Je n'en ai pooir;
Du remanoir est il noiens.
Que diroient cil de çaiens,
Li quans et les autres mainies,
Qui ont les noveles oïes?
Mon afaire aperceveroient,
Dont espoir a mort me metroient,
S'en seroit ma dame honnie.
Las! dont ne demourrai ge mie.
Il vaut miex que je muire seus
Que nous soiions honi andeus.
Du demourer ne del partir
Ne sai le milleur departir,
Car confondus sui de l'aler
Et mal baillis du demourer.
Onques mais nus hom de tel aise
Ne caï en si grant mesaise.
Fortune avoit de moi envie,
Si me taut ma joiouse vie.
Fortune, grant pechié feïs
Quant en si haut lieu me meïs
Pour moi faire si tost descendre.
Tu m'as mué mon or en cendre,
Dont je puis bien crier a! las!
 [...] 
Tu m'as de joie et de deport
Mis en duel et en desconfort,
Tu m'as mis en tel desespoir
Que de nul bien n'ai mais espoir.
En moi ne puet mais venir joie
Se ma dame ne m'en avoie.
Hé! Diex! quant parlerai ge a li?
Tant est anuieus li jours d'ui,
N'i puis parler devant la nuit
Que par çaiens dormiront tuit.
Anuit couvient que li demant
Conseil de mon encombrement.
De li convient que consaus viegne,
S'il li plaist qu'en vie me tiegne.
Or n'i a plus, en tex anuis
Soufferrai tant que soit la nuis.»

En tel complainte, en tex ahans
Est cheüs en brief tansJehans.
Mais li quens le veut conforter;
A lui vint pour lui deporter
La contesse etBlondesa fille.
Li deusJehanson cuer essille,
Mais n'en ose nul samblant faire
C'on ne perçoive son afaire.
Et ses peresJehanconforte
De sa mere qui estoit morte,
Quide c'autre max ne le touce,
Mais il est navrés d'une entouce.
Nepourquant au plus bel qu'il puet
Pour le gent conforter l'estuet.
Bien perçoit au samblamt s'amie
Qu'ele est dedens le cuer marie.
Se la nuis aJehandemeure,
Blondene quide veoir l'eure
Qu'ele puist seule a lui parler.
Tant ont du jour laissié aler
Que la nuit vint, il n'i eut el,
Dont se couchierent par l'ostel.
N'i remest ne femme ne homme
Qui ne s'endorme de prinsomme
Fors que sans plusJehansetBlonde.
Cil dui pour tout l'avoir du monde
N'eüssent de dormir talent,
Ains leur est avis que mout lent
S'estoient par laiens couchiés.
Cinc cens fois leverent leur chiés
De leur lis, la ou il gisoient,
Pour escouter se tout dormoient.
Quant il oent qu'il dorment tuit,
Sans grant noise faire et grant bruit
Se sont levé et il et ele.
Jehansvint a sa damoisele,
Qui bien savoit tous les assens.
D'une cose fisent grant sens:
Laiens ne vaurrent demourer
C'on ne les oïst au plourer,
Ains sont venu en un vergier
Ou il avoit maint biau perier.
Douc tans faisoit comme en esté.
Assés avoient de clarté,
Car la lune clere leur luist,
Qui a veoir pas ne leur nuit.

Sous le plus bel perier du monde
Sont arrestéJehansetBlonde.
Assis se sont plourant andui,
Car les cuers ont mout plains d'anui.
Bouce a bouce sont acoutés,
Entrebrachié par les costés.
Avant qu'il peüssent parler
Les estut entresaouler
De cinc cens baissiers saverous,
Mout leur sambloit teus mestiers dous.
N'i demouroit ne oel ne face
Que la bouce par tout ne trace,
Mais des larmes qui leur caoient
Leur dous vis arrousés avoient.
En la fin aBlondeparla
Jehans, et ainsi l'aparla:

«Douce dame, de cui me vient
La vie qui mon cuer soustient,
Sans cui voloir vivre ne puis,
Ne je ne le quier ne ne truis,
De la cui debonaireté
M'ert venue toute santé,
Si grans souslas et si grans joie
Que la dime n'en conteroie,
Que porai ge faire ne dire
Du grant courous, du grant martire
Que j'ai de ceste departie?
Bien avés la novele oïe
Qu'aler m'estuet en mon païs,
Las! dont je sui si abaubis
Que ne sai que je faire puisse.
Il convient qu'en vous conseil truisse
Ou je sui mors et malbaillis,
Dont bien m'est a un cop faillis
S'il ne vous plaist a trouver voie
Par coi reconforter me doie.
Ne puis mais demouree faire
C'on ne perçoive nostre afaire.
Perilleus est li demourers
Et trop cruex m'est li alers,
Que a l'aler n'au demourer
N'i puis je mon cuer esgarder.
Se de vous ne me vient conseil,
Mes cuers fait de mort appareil.
- Biaus dous amis,Blonderespont,
Tout aussi crueuses me sont
Les noveles de ce depart
Comme a vous sont, se Dix me gart;
Car si vous ai donné mon cuer
Que, tant que je vive, a nul fuer
Autres n'en sera en saisine.
Si m'est griés ceste dessaisine
Que je voi qu'il nous convient faire
Que nus n'en querroit le contraire
Ne le grant courous que j'en ai.
Se vous estes en grant esmai
Pour moi, aussi sui ge pour vous,
Car, aussi m'aït Dix li dous,
S'en moi avés vostre cuer mis,
Vous restes mes loiaus amis,
Et bien vous en ai samblant fait
De parole, de dit, de fait,
Et encore plus en ferai,
Que pour vostre amour tout lairai:
Tant vous voel de fin cuer amer
Que pour vous passerai la mer.
Bien voi ne puet estre autrement
De nostre amour assamblement,
Car se vous plus demouriiés,
Moi et vous honis avriiés.
Or vous dirai que j'ai pensé,
Dont nostre duel seront tensé:
Vous en irés en vostre terre
Vostre preu pourcacier et querre,
Mais je vous voel donner un terme
Dont je ploerrai mainte lerme,
Pour çou que lons me samblera;
Mais ne sai qu'il vous avenra,
Si le vous voel tel asseoir
Que vous vous puissiés pourveoir.
Or ne laissiés pour nul ahan
Que de ceste nuit en un an
Ne venés chi a l'anuitant,
Et si aiiés pourcachié tant
Que seulement un palefroi,
Qui ne hanisse par esfroi,
M'amenés, et sus une sele
Pour chevauchier, a damoisele;
Et si vous voelle souvenir,
Quant vous a moi devrés venir,
Qu'a la mer aions tost passage,
Que point n'arrestons au rivage,
Car tost en avrions anui
Se nous i estions suï.
Et sachiés, droit a l'anuitier
Me troverés sous ce perier.
Mais venés par dehors la vile,
C'on ne perçoive ceste guile.
Au bout du garding a un huis
Qui sera ouvers, se je puis;
Par luec porés entrer çaians,
Puis ert du demourer noians;
EnFranceavoeques vous irai
Ne puis de vous ne partirai.
Mais or pensés du retenir
Qu'a cel jour i puissiés venir,
Car puis che jour je ne savroie
Certaineté de ceste voie.
Encor me dout de lonc termine:
Ensi com mes cuers adevine,
Li quens me volra marier,
Mais tant vous aim de cuer entier
Que dedens le jour que j'ai mis
Nus ne sera de moi saisis.
Mais or pensés d'ainsi ouvrer
Se d'amours volés manouvrer.
- Dame, distJehans, grans mercis.
Bien ai entendu tous vos dis.
Se Diu plaist, ensi le ferai,
Pour nul essoigne nel lairai.
Trop me sanle tex termes lons.
Se je pooie estre uns coulons
Toutes les fois que je vaurroie,
Mout sovent avoec vous seroie,
Mais c'est çou qui estre ne puet,
Autrement a faire l'estuet.
Tout aussi com vous l'avés dit
Le ferai sans autre respit.
Li laissiers ne m'est mie sains,
Ains me seroit trop griés mehains,
Car c'est li jors de vrai confort;
A trespasser giroit ma mort.»
Aprés tex mox li dui amant
S'entrebaisent tant doucement
Que cent fois ne leur samble c'une.
Tant furent lueques a la lune
Que il ont perceü le jour;
Or n'i a mais point de sejour.
Mout se tienent a deceü
Quant il ont le jour perceü.
«E! Dix! faitJehans, que d'anuis!
Tant a esté courte la nuis!
Or nous couvient rentendre a el,
Raler nous convient a l'ostel.
- Vous avés dit, amis, tout voir;
N'i a mais plus du remanoir.»
Qui dont les deüst devourer
Ne se tenissent de plourer.
Leur cuer furent de pitié tendre
Quant vint el point de congié prendre,
EtJehansdist:«A Diu, amie.»
Si bel oel ne rioient mie,
Ains erent de larmes couvert,
EtBlonded'autel jeu ressert.
Et ensi plorant s'en revienent
Et par les deus mains s'entretienent
Tant qu'il sont a l'uis revenu
Par ou il estoient venu.
Or n'i a mais point de convoi,
Dont s'entrebaisent ambedoi;
Mais peür ont que trop n'atendent,
A Dieu pour çou s'entrecommandent.

Atant l'un de l'autre parti.
Cascuns a son lit reverti,
Si se coucent par contenance,
Mais de dormir n'ont esperance.
Assés avoient d'autre entente
De çou qu'Amors leur represente.
Li jours apert, li solaus lieve,
Jehans, comment que il li grieve,
Se vest et huese et appareille.
Robins, ki pour lui servir veille,
Li avoit ja sa sele mise;
Et li quans, qui mout l'aime et prise,
Se leva, car bien set sa voie,
Dont mout durement li anoie.
Bien set priiere n'i vaut rien,
Si a fait d'une cose bien,
Car deus palefrois biaus et grans
A fait chargier d'estrelins blans,
Si les fist aJehandonner,
Et puis le vint arraisoner
Et abandonner sa poissance:
«Jehan, dist il, se vous deFrance
Retornés plus enEngletere,
Senescax serés de ma tere
Et de mon hostel trestous maistres,
Car durement me plaist vos estres.
Del tout le mien vous abandoing
Et del prendre pooir vous doing.
- Sire, distJehans, grans mercis.
En bon gres rechoif itex dis.
Se Diu plaist par tans revenrai
Et encor du vostre penrai.
- Certes, dist li quens, mout me plaist.»
N'entent mie bien que chou est
QueJehansdist que il penra,
Mais ça avant miex l'apenra.

Atant a pris congié au conte,
Puis est venus ançois qu'il monte
A la contesse congié prendre.
Se je voloie a tout entendre
Comment a chascun prist congié,
Je ne l'aroie hui mais nonchié.
Ne voel pas de cascun retraire,
Mais de celui ne me voel taire
Qui est dolente de sa voie.
Si sagement son cuer n'avoie
Que on ne puist apercevoir
Que dolente est de son mouvoir;
Mais cascuns quide que ce soit
Pour çou que il a lui estoit;
Et a lui estoit il sans faille,
Et ert encore, ou que il aille.
Blondeli a donné joiax,
Çaintures, fremax et aniaus
Que il donra a ses amis,
Puis a en plourant congiet pris.
Ses chevax as degrés l'atent,
Puis i va et si monte atant,
Si s'en va, mais ses cuers remaint,
Qui de cest oirre mout se plaint.
Robinsen mena un sommier
Et un autre li messagiers
Qui li eut dites les noveles
Qui ne li furent mie beles.
Atant leur cemin acuellirent
Tant que douSenefortissirent.
Blondeest a l'ostel demouree,
Pour son oirre mout abosmee.
Ains avra doute de lui perdre
Que ele le puist mais aerdre,
EtJehansdoute de faillir
Avant qu'il la puist mais saisir.
Atant deBlondevous lairons
Un peu, et deJehandirons.

Puis queJehansduSenefort
Se fu partis, tant erra fort
Par montaignes et par valees
Et par forés longues et lees
Que il est aDouvrevenus.
A son hostel est descendus,
Mais n'i fist mie lonc sejour;
L'endemain droit au point du jor
En une nef en mer monterent.
Ains nonne aHuissantarriverent.
D'ilueques demourer n'ont cure.
Tant chevaucierent l'ambleüre
Qu'aDantmartinvinrent un soir.
Jehansdescendi ou manoir
Ou ses peres encore gist.
Tost fu qui les noveles dist
QueJehansestoit descendus.
Si frere, qui ont entendus
Tex mox, encontre li alerent
Et durement le bienviegnerent.
Ensement les deus damoiseles,
Ses sereurs, qui erent mout beles,
Fisent grant joie de leur frere.
MaisJehanspleure de son pere
Qui gist malades durement.
N'i eut point de recouvrement,
Mais encor parlant le trouva
Jehans, qui vers lui se prouva,
Car il li fist faire tex lais
Dont s'ame fu en vraie pais.
Mais ençois k'a la mort traisist,
Son fil de son afaire enquist,
Et il l'en dist une partie.
Bien li a dit que grant partie
Quide de son voloir aquerre
Outre la mer enEngletere.

Quant ses peres çou entendi,
Le vrai Dieu grasces en rendi,
Puis mist sur lui son testament
DontJehansouvra loialment
A la partie de ses freres.
Aprés çou vesqui pau li peres,
Du mortel siecle trespassa;
Li dex de luiJehanlassa.
Ses deus sereurs et si troi frere
Demenerent duel pour leur pere.
Enfoïs fu sans demouree
Quant la grant messe fu cantee.
Li enfant arrier retournerent,
Tuit li voisin les conforterent,
Et leur parens qui i estoient,
Car le plus grant lignage avoient
Que on seüst en la contree.
Tant ont leur dolour demenee
Qu'il leur convint a el entendre.
En duel ne puet on noient prendre
Fors dolour et male aventure.
Del monde est tele l'aventure
Que tuit morront, et un et autre;
Li uns n'en doit ja gaber l'autre.
Pieç'a dist on, ce m'est avis:
Les mors as mors, les vis as vis.
Tant comme cascuns porra vivre,
Au mix qu'il pora se delivre,
Et en tel loialté se tiengne
Que pour s'ame a bone fin viegne.
QuantJehansvoit son pere mort,
Il convint que il s'en deport.
Par le conseil de ses amis
S'en ala au roy aParis
Pour l'ommage qu'il li dut faire.
Li rois enquist de son afaire,
Tant en aprist que mout l'ama,
Son relief quite li clama.
SeJehansservir le vausist,
Mout volentiers le retenist,
Mais a autre besoigne entant.
Nepourquant il besongna tant
Qu'il mist ses trois freres au roy,
Qui furent bel et sans derroy.
Tant le servirent volentiers
Que il les fist puis chevaliers
Et leur donna femmes et terre.
Ainsi doit cascuns son bon querre.

QuantJehanseut çou besoignié,
Del roi se part par son congié,
Et de la roïne ensement,
Qui mout retenist bonement
Ses deus sereurs, se il volsist,
Mais il ne li pleut ne ne sist;
Avoec lui les vaut retenir.
Mais il pense, s'il puet tenir
ADantmartinsa douce amie,
Qu'eles li tenrront compaignie.
JehansaDantmartins'en vint,
Mais mout petit sejour i tint,
Ains chevauçoit par le païs,
Par tout va veoir ses amis.
Pour aus connoistre et acointier
Va les millors acompaignier,
O lui aDantmartinles maine
Et d'aus mout honerer se paine.
Deniers ot aporté assés,
Mais il les eut tost desmassés.
Les dettes son pere paia,
Ses detteurs trestous apaia.
Ses sereurs tienent son hostel,
Si bel quens u païs n'ot el,
Et il se paine a son pooir
De l'amour del païs avoir.
Tant fist par maniere et par sens
Que de la mer duskes aSens
N'eut nul escuier miex amé
Ne de bonté plus reclamé.
Mais quel que vie que il maint,
Amours tous jors u cuer li maint.
Ne cuidiés pas que il oublie
Le jour qu'il eut mis a s'amie.
En cele anee n'eut jours trois
Qu'il ne li samblaissent un mois.
Onques mais ne vit si lonc an,
De li atendre eut grant ahan.
Mais toutes voies a grant paines
Laissa passer tant de semaines
Que par tans ert tans de l'errer.
Adont fistJehansaprester
Un palefroi si bien amblant
Qu'en tout le mont n'ot son samblant.
Une sambue a cours pendans,
Emplie de coton dedans,
Fist venir deParisun main,
Et de soie un rice lorain,
Ne nus ne set qu'il en veut faire
ForsRobins, qui set son afaire,
Mais son maistre si bien cela
Qu'a nului ne le revela.
QuantJehanseut tous ses ators,
Si n'atent fors tant que li jors
Viegne que de mouvoir ert tans.
Il set bien en combien de tans
Pora venir duskes a lui.
Mais atant vous lairons de lui,
Et si reparlerons deBlonde
Qui de fausse amour estoit monde.

Or dist li contes qu'en brief tans
Puis que s'en fu partisJehans,
Prist une fievre si tres fort
La contesse d'Ossenefort
Qu'ele du siecle trespassa.
Li quens du grant duel se lassa.
Blondeen fu forment esmarie
Et sur tous autres esbahie.
En tere fu, quant ses lieus vint,
Si comme a tel dame convint.
Puis sa mort li quens deClocestre
Enquist tant du sens et de l'estre
Blondela bele, la courtoise,
Qu'en son cuer durement li poise
Que pieç'a ne l'a demandee.
Li quens qui ot ceste pensee
Estoit sire de mout grant terre,
Le tierc avoit enEngletere.
Au conte duSenefortvint,
Et tant a parole le tint
Qu'il prist jour deBlondeplevir
Ains queJehansdeüst venir.
La beleBlondetost le seut,
Qui au cuer mout grant duel en eut,
Car ailleurs eut mise s'entente,
Si ne li plaist ne n'atalente
Che dont mainte gent l'arraisonnent,
Qui par parler celui li donnent
Dont ele n'a cure a nul fuer.
Ele n'avoit mie autel cuer
Com maintes femmes par le mont
Qui corages remuans ont
Et tout aussi les vont tornant
Comme li cokés torne au vent.
Tels femmes ont non«Faus s'i fie».
Blondetele estre ne volt mie.
Ses peres vint a li un jour,
Si li dist:«Fille, sans demour
Serois contesse deClocestre,
S'il vous plaist que le voelliés estre.
J'ai pris le jour des plevissailles,
Puis prenrons jour des espousailles.»
Mout quida que ceste nouvele
Fust sa fille plaisans et bele,
Et ele li est si amere
Qu'ele respondi a son pere:
«Sire, pour Dieu, laissiés encore,
Ne me voel pas marier ore.
Pour Dieu vous en requer respit.»
Ses peres l'ot, s'en ot despit,
Si li dist que mari avra,
Ja plus lonc respit n'en avra.
Adont s'en parti sans plus dire,
EtBlondedemoura en ire,
En duel, en anui, en ahan,
Pour peür de perdreJehan

«Ha! las! dist ele, biaus amis,
Com vous serés en grief point mis
Quant vous savrés qu'autres m'avra!
Avra? Voir, certes non avra.
Mout me sui or tost descordee
Et de vraie Amour descordee,
Qui dis orains c'autres m'avroit.
Si m'aït Dix, ançois avroit
Cil qui me veut la mer widie
Que il ait ja ma compaignie.
Et comment m'en porai ge oster?
Mon pere en voi trop assoter,
Qui en fin veut que je le pregne.
De moi s'est partis par engaigne
Pour çou que respit demandai.
Or voi bien que grant mestier ai
De conseil, se je voel garir
Mon loial ami de morir.
Enne me doit il venir querre
Et moi jeter de ceste terre
Par mon acort et par mon gré?
Jou l'occiroie bien de gré
Se jou a autrui me donnoie.
Se cis chi a plus de monnoie,
Plus de rikece et plus de terre
Que cil qui venir me doit querre,
Lairai ge dont pour sa desserte
Morir mon ami par destrece?
Certes nenil, car nus tresors
N'est si bons comme de bon cors
N'il ne puet estre milleur vie
Que cele d'ami et d'amie.
Mavés gaain donques feroie
Se plus bel et millor perdoie
Et loial amour pour richese.
Certes, ja pour nule destrece
C'on me sace dire ne faire
Je ne cangerai mon affaire.
Pooir n'en ai ne je ne voel,
De penser sans plus trop me duel.
SeJehansert vestus de sac
Et cis ci de plus rices dras
C'on puist faire batus a or,
Mes amis ert plus biaus encor.
En lui ne voi ge que blasmer
Par coi je ne le doive amer:
Il est sages, biaus et courtois
Et gentiex hom de parFrançois.
Miex vaut sa parole françoise
Que deClocestrela ricoise,
Miex vaut la joie et li soulas
De lui tenir entre ses bras
Que la grant conté deClocestre.
Tant sai de lui et de son estre,
Milleur de li ne puis avoir.
Fi de richese, fi d'avoir!
Miex valent d'amours deus baisiers
Que plaine bourse de deniers.
Assés avrons pour nostre vivre.
Lasse! comment serai delivre
De cestui, tant queJehansviengne
Et qu'il en son païs me tiegne?
Duskes au jor que je li mis
N'a mais, si comme il m'est avis,
Que quatre mois tant seulement.
Se je pooie faire tant
Que li jours mon ami venist
Ançois que cis chi me tenist,
Poi priseroie sa posnee
Se j'avoie la mer passee.
Or n'i a plus fors que par sens
Me convient faire cest assens.»

Blondeainsi com je vous devise
Pour l'amourJehanse debrise,
Mout se demente, mout se plaint,
Mais devant son pere se faint,
Qui un jour la revint veoir.
Delés li l'a faite seoir
Pour savoir s'il la porra traire
A çou que il li voelle plaire
Qu'ele ait le conte deClocestre:
«Fille, dist il, ce que puet estre
Que ne volés prendre a signeur
D'Engleterretout le grigneur?
- Sire, dist ele, si ferai,
Quant il vous plaist, je le prendrai,
Mais je vous demandai respit
Pour çou qu'il n'i a c'un petit
Que ma dame ma mere est morte,
C'est çou qui mout me desconforte.
Pour çou respit vous demandoie,
Non pas pour ce que je ne soie
De vostre voloir faire preste.
Je ne le fis fors pour la feste
Que faire voloie alongier,
Et encore vous en requier.»
Li peres, qui estoit preudon,
A entendue la raison
Que sa fille li met avant,
Par quoi el veut l'alongement.
Par le raison qu'ele li dist,
De l'alonge en voloir li mist,
Se li dist:«Fille, et en quel tans
I vaurriés vous estre entendans
A çou que il plevir vous puisse?
Mais que trop lons termes n'i nuise,
Pour acomplir vo desirier
Ferai cestui jour alongier.
- Sire, respont ele, a cinc mois.
- Certes, ma fille, mes a trois,
Encore est ce trop longue alonge,
Car pour noient en repos songe
Qui puet faire son avantage.
D'autre part je feroie outrage
Vers lui se tel jour li metoie
Ne a parole le tenoie.
Dire vous couvient plus brief jour,
Vous n'avrés pas si lonc sejour.
- Sire, or soit dont a quatre mois
Li jours, si sera a mon cois.
- Fille, le volés vous ainsi?
- Oïl, sire, je vous en pri.
- Et vous l'avrés, mais sachiés bien
Autre jour n'en avrois pour rien.
D'ui en quatre mois au jehir
Venra çaiens pour vous plevir;
L'endemain serés espousee
Sans faire plus de demouree.
- Sire, dist ele, je l'otroi,
Que n'en puis faire autre conroi.»
Bien est ses afaires pres pris,
Car li jours queJehansot pris
Ert a chel jour nomeement.
N'en puet faire autre alongement.
Et li quens un message prist
Et en unes lettres escrist
Qu'il mande au conte deClocestre
Que li jours ne puet si tost estre
Qu'il eut pourBlondepris a lui,
Mais, sans plus faire nul anui,
A quatre mois a l'ostel viegne,
Pres ert que son convent li tiegne.
Puis cel jour autre ne querra,
Viegne la querre, il l'en menra.

Quant les lettres sont seelees,
Au messagier les a livrees,
Qui ne fist pas longue demeure.
AClocestrevint sans demeure.
Quant li quens oï ces nouveles,
Mout li furent plaisans et beles,
Car a cel jour cuide acomplir
La volenté de son desir.
Or cuide bien tenir el poing
Tel besoigne dont il est loing.
N'ira pas ensi comme il cuide,
Jehansli fera une wuide.
Tant d'argent donna au message
Qu'il en fu riches son eage.
Li mes volentiers l'argent prist
Et puis au repairier se mist.
Tant a erré isnel et fort
Qu'il revint aOsenefort.
A son signeur conta comment
Li quens s'esjoï durement
De çou que il mandé li eut.
Li quans l'oï, grant joie en eut;
MaisBlondene fu mie lie,
Car trop est pres l'eure forgie.
Or gartJehansqu'il ne demeure,
Car on pert assés en peu d'eure.
Se trop demeure, il avra perte
Qui au cuer li sera aperte.
De grant duel avra le cuer point.
Bien se gart, s'il ne vient a point.
Mais je le connois a si sage
Qu'il eskieuera ce damage.

Tant est li tans avant venus
QueJehansdeFranceest meüs
Entre li sans plus etRobin;
N'en vaut mener autre voisin.
Ses sereurs dist qu'il revenra
Par tans, que riens ne le tenra,
Mais or tiengnent en tel atour
L'ostel qu'il soit a son retour
Si biaus, si agenciés, si gens
Qu'il doie plaire a toutes gens.
Eles dient que boinement
Feront le sien commandement.
Jehansles baise, puis s'en part,
DeBlondeveoir li est tart.
Robinsle palefroi en maine,
Qui n'estoit pas poussieus d'alaine.
Entr'aus deus au chemin se metent,
Et tant d'esploitier s'entremetent
Qu'il sont dusk'a la mer venu.
Ne s'i sont gaires retenu,
En une nef outre passerent,
Duskes auDouvren'arresterent,
Dont parla a son maronnier:
«Amis, volés vous gaaignier?
- Oïl voir, sire, volentiers.
- Vous avrés, fait il, tant deniers
Comme vous de moi vaurrés prendre,
Mais que vous me voelliés atendre
A ceste rive nuit et jour.
Ne ferai pas trop lon sejour,
Dedens uit jours revenrai chi.
Tenés dis livres que j'ai chi
Pour le damage de l'atente.»
Cieus les prent, cui il atalente,
Et puis son voloir li fiance.
Or en estJehansen fiance.
Del maronier se part atant,
Et chevauça jour et nuit tant
Que il est aLondresvenus.
En un hostel est descendus,
Qui estoit aaisiés et biaus.
Robins, qui est preus et isniaus,
En l'estable ses chevaus mist,
EtJehansde l'ostel s'en ist.
Devant lui, d'autre part la rue,
Voit une grant gent descendue,
Escuiers, sergans, chevaliers,
Clers, prestres, garçons et somiers.
Jehansveut savoir qui il sont,
Qu'il quierent, qu'il voelent, ou vont.
Devant un escuier s'avance,
Qui seut del langage deFrance:
«Qui pueent, dist il, ces gens estre?
- C'est, dist cil, li quans deClocestre
Qui aLondresvient besoignier
Et demain, sans plus alongier,
S'en tournera pour plevir feme,
La plus bele de cest roiame.
Ja en a esté jours pieç'a,
Mais ses peres le depecha,
Manda li que il atendist
Quatre mois, et adont venist
En sa maison, si l'en menroit,
Et sa tere li partiroit.
Ore chiet a joesdi li jours,
Si n'i vaut mais nus lons sejors,
Il n'a que demain entre deus.
Bien poroit estre si preceus
Qu'il perdroit la biauté du monde.
- Coment a non? - Ele a nonBlonde.»

QuantJehansotBlondenomer,
En peu d'eure prist a larmer.
De l'escuier ou il vint liés
S'est departis mout coureciés.
Mout dolans a son hostel va
OuRobinson varlet trouva.
En plourant li a dit:«Robin,
Perdu avons nostre chemin.
Cheüs sui de si haut si bas!
Je sui li plus tres chetis las
Qui puisse ne morir ne vivre.
Pesee m'est a la grant livre
Mesaventure et meskeance.
Ainc mais caitis n'eut tel caance.
Fortune m'a faite la moe,
Jeté m'a tres desous sa roe,
Mais que c'est sans ja relever.
- Sire, s'il ne vous doit grever,
Dites moi dont cis courous vient.
A maint preudome anui avient,
Et si ravient souvent c'on doute
Tel cose qui tost est deroute.
-Robin, c'est voirs; or te dirai
De quoi a mon cuer tele ire ai.»
Adont li conte sans targier
Les noveles de l'escuier.
Bien li a conté mot a mot
Les noveles dont tel duel ot.
QuantRobinsot del contremant
Qui fu fais au commencement:
«Nul confort ne savés aerdre,
FaitRobins, tous jours quidiés perdre.
Vous oés quatre mois entiers
Fu respités li jours premiers.
Sachiés, je croi ma damoisele
Pourcacha pour vous tel querele,
Car je regart que tout a point
Cieent vostre afaire en un point.
Par che me fait mes cuers aprendre,
Ele ne puet plus respit prendre.
Certes, point ne vous esmaiiés
Ne de l'aler ne delaiiés,
Que je croi vous la troverés;
Mes cuers me dist que vous l'avrés.
-Robin, distJehans, grans mercis,
Car tu m'as en bon confort mis,
Mais se m'amie a cuer cangié,
Ele m'a de mort aengié.»

A itant leur souper depart.
Jehanssoupa, car il fu tart,
Aprés se coucha, n'i eut el,
Mais cele nuit gaita l'ostel,
C'onques de dormir n'eut talant.
Toute nuit ala souspirant.
Tant le fist Doutance estormir
C'onques la nuit ne peut dormir,
Ains pensoit et ramentevoit
Le grant biauté queBlondeavoit
Et le deduit qu'en ot eü,
Puis se tenoit a deceü
Et disoit:«Chaitis, que me chaut
De çou que j'eu, se or me faut?
De tant com je mix esperoie,
De tant plus cruelment morroie,
S'orendroit l'avoie perdue.
Cuers de femme tant se remue
Qu'en petit de tans sont plessié,
Si dout qu'ele ne m'ait laissié,
Et ce ne seroit pas mervelle,
Car ce n'est de riens ma pareille.
Comment refuseroit un conte
Pour homme dont on ne tient conte?
On li atorneroit a rage.
Que li caut il de mon damage?
Que il l'en caut? Caloir l'en doit
Se ele i regardoit a droit,
Car ele m'a en couvenant,
Bien en ai le cuer souvenant,
Que tant me voloit bien amer
Que pour moi passeroit la mer.
Jour me mist de li venir querre
Et pour çou vin en ceste terre,
Car li jours eskiet a joesdi.
Mais de ce convent que je di,
Se ele ne le veut tenir,
Plus ne me puet mesavenir,
Car j'en rechevroie la mort,
Si m'avroit ocis a grant tort,
Car bien set quex maus me demainne.
Voir, or ai pensee vilaine
Vers li, quant je cuic qu'ele mente,
Et s'est bien drois que max en sente,
Car trop ai volage le cuer.
Ne devroie croire a nul fuer
Au samblant de la departie
Que s'amour fust de moi partie.
Enne me dist oreRobins
(Se Diu plaist, il fu vrais devins)
Qu'ele avoit ce jour respitié
Tant seulement pour m'amistié?
Oïl voir, et je le doi croire,
Car nus amans ne doit mescroire
S'amie sans vraie raison.
Dont li ai ge fait desraison
Quant j'ai pensé tel mesestance
Que fausse soit sa contenance.
Il couverra que li ament,
Puis soit l'amende a son talent.
Ne serai plus en desespoir
Devant que je savrai le voir,
Ains irai en le compaignie
Celui qui va plevir m'amie,
Si regarderai son afaire
Tant que viegne pres du repaire
Ou li jours est de ma santé
Dont tant grief pensé m'a tenté.»
Ainsi toute la nuit villa
Jehans, c'onques n'i soumilla.
Jehanss'appareille et se lieve
Tout aussi tost com l'aube crieve,
EtRobinss'estoit ja levés,
Ses chevax avoit enselés.
Li quens deClocestreensement
Se mist a voie isnelement.
N'i vaut faire longue demeure,
Car ja ne quide veoir l'eure
Qu'il ait s'amie en sa baillie,
Atant a sa voie acuellie.
Mout fu de sa gent grant la route
EtJehansentr'ax tost se boute,
Nepourquant s'amour n'ont il pas.
Tant chevaucent isnel le pas
Que hors deLondressont venu.
Li quens deClocestrea veü
Jehan, mais pas nel connoissoit,
C'onques mais veü ne l'avoit,
Si a talent qu'il li demant
Ou il va, dont vient et commant.
Pour sa robe qu'il vit françoise
Li sambla nes deversPontoise,
Si vaut a lui parler françois,
Mais sa langue torne en englois.
Jehanspremiers le salua
EtJehantost respondu a:
«Amis, bien fustes vous vené.
Coment fu vostre non pelé?
- Sire, dist il, j'ai nonGautier,
Je sui nes deversMondidier.
-Gautier? Diable, ce fu non sot!
Et ou vole vous aler tot?
Cil varlet fou il vostre gent,
Cui fu monté seul cheval gent?
- Oïl voir, sire, il est a moi,
Il me garde ce palefroy.
- Voel le vous vendre? Je cater,
Si vous vol a raison donner.
Il fout mout bel prende deniers.
- Sire, jel vendrai volentiers,
FaitJehans, car marcheans sui.
Se vous volés avoir cestui,
Prendre volrai de vostre avoir
Itant com j'en vaurrai avoir.
Autrement point n'en venderai.
- Nai! par la goisseBiu, nai! nai!
Quo deble, ce sera trop chere,
En vous a bone sote entere!
N'en voelle plus, tiene vous pes.
- Sire, dist il, je n'en puis mais.»
Assés rist li quens et gaba
De l'avoir qu'il li demanda.
Nepourquant s'il li delivrast
Et tout quanque avoit li donast,
N'eüst il pas le palefroi,
CarJehansl'aime autant com soi,
Car il bee sur lui a mettre
Blondepour santé en lui metre.
A tant le laissierent ester,
Si entendirent a l'errer.
Vers prime chaï une pluie
Qui au conte forment anuie,
Car vestus ert sur son ceval
D'une robe de vert cendal;
Si fu mout durement moillie
Ains que la pluie fust faillie,
Ne onques pour lui garandir
Ne seut riens deseure vestir,
Ne il ne fu qui li tendist.
Jehansl'esgarde, si s'en rist
Et li quens, qui bien li vit rire,
Li prie qu'il li voelle dire
«Par de foi qu'il doit tousFranchis,
Pour quel cos fute jeté ris.»
Jehansdist:«Je le vous dirai,
De mot ne vous en mentirai:
Se j'estoie aussi rices hom
Com vous estes, une maison
Tous jours o moi emporteroie,
En quoi mon cors esconseroie,
Si ne seroie pas soilliés,
N'aussi com vous estes moilliés.»
De ceste parole se rist
Li quens, et ses compaignons dist:
«Compainons, avas vous oïs
Toute le melor sotFrancis
Que vous peüssiés mais garder,
Qui me vola pour moi conser
Fere o moi porter mon meson?
Avas vous tendu bon bricon?
- Sire, chascuns d'aus li respont,
Saiciés vous tout voir,Francissont
Plus sote c'un nice brebis.»
Jehansentendi bien leur dis,
Mais il n'en fist onques sanlant.
Tuit liEnglésle vont moquant;
Dient:«Mout a en lui bon sot.»
Jehansse taist, ne respont mot.

Entre tex gabois chevauchierent
Tant c'une riviere aprochierent,
Ou il convint passer a gué,
Et li quens, cui il vint a gré,
S'embati el gué tout premiers,
Mais ne seut pas les drois sentiers;
Dou droit cemin se fourvoia
Si que par peu qu'il ne noia.
En une fosse s'embati
Si que del cheval l'abati
L'iauwe, qui le sousprist par force;
Si but, de çou ne fai ge force.
Illuec eüst esté noiiés,
Se tost ne s'i fust avoiiés
Uns peschieres en un batel
Que ses jens hukierent isnel,
Car lui secourre aler n'oserent
Pour l'iauwe que forment douterent.
Mais li peschieres a esploit
S'en vint au conte qui buvoit,
Mais mie ne s'enyverra,
Plus d'iauwe que de vin i a.
Li peschieres en son batel
Le mist, dont il li fu mout bel,
Puis s'en vont querre le cheval
Qui aloit noant contreval.
Du croc le prendent par les regnes,
Puis nagent tant qu'a quelque paines
Issent de l'autre part a terre,
Et les jens si alerent querre
Le gué tant que il le trouverent,
Tout souavet outre passerent.

JehansetRobinsensement
Passerent le gué sagement.
De l'autre part vienent au conte
Qui assés ot eü de honte,
Car sa çainture et sa chemise
Et sa cote est en tel point mise,
Ja mais ne li avra mestier.
Derriere estoient si sommier
Ou ses autres robes estoient.
De si loing aprés aus venoient
Que, se il les vausist atendre
Sans autre robe seche prendre,
Il peüst bien de froit trembler;
Si a tost fait desafubler
Un de ses chevaliers englés
De chemise et de cote aprés,
Puis s'en vesti isnelemant,
Et chil va la robe tordant
Qui entor le conte ot esté,
Puis la vest, n'i a arresté.
Ne devra pas avoir trop caut
Car froide robe ne li faut.
Atant remontent, si s'en vont,
Lour voie errant acuellie ont.
Li quens n'a pas lonc plait tenu
De çou qui li fu avenu.
Pour oublier sa mesestance
AJehanmoquier recomence
Pour la maison dont il parla,
Mais par tans plus le moquera,
CarJehansmaintenant li dist
Tel cose dont rire le fist:
«Sire, dist il, encor voel gié,
Se vous m'en donés le congié,
A vous aprendre un de mes sens.
- Oïl, respont li quens, tous tens
Disa vous çou que vous vola.»
Jehansadont ainsi parla:
«Sire, dist il, sachiés sans doute,
Se mener pooie tel route
Com vous faites par vostre avoir,
Ja perilleuse iauwe pour voir
Sans pont pour riens ne passeroie;
Mon pont avoeques moi merroie
Que j'avroie bon et seür,
Adont passeroie asseür.»
Tuit li Englés qui l'ont oï
Durement s'en sont esjoï,
Mais li quens en a mout grant joie
Qui cuide queJehansfoloie.
Mout le tienent tuit a bon sot,
EtJehans, qui lui moquier ot,
Se taist ne nul mot ne respont.
En lui gabant chevaucié ont
Tant c'auSenefortaprocierent,
Car d'aler forment se coitierent.
Mout avoient fait grant jornee
Car n'eurent fait point d'arrestee
Pour disner ne pour autre cose,
Car li quens l'eure passer n'ose,
Car il cuidoit avoir s'amie;
Pour ce ne vot arrester mie,
Ains erra toute jour si fort
Qu'ains la nuit vitOsenefort,
Ou li peresBlondel'atant.
Auques aloit ja anuitant.
Jehans, qui les sentiers savoit,
Quant pres duSenefortse voit,
Au conte erranment congié prent,
Et li quens forment l'en reprent
Et dist, s'il veut, qu'il ert a lui.
Jehansdist que ce n'ert mais hui,
Car ailleurs le convient aler.
«Et ou vola vous dont tourner?
Puisse veoir qu'il fu ja nuit.
Viene vous haubergier mais huit.
Ou vous me conta vo besoing,
Ou nul tourner vous je ne doing.
- Sire, dist il, ains que demour,
Vous dirai pour coi je m'en tor:
Antan et auques pres de chi,
Un trop bel esprevier coisi.
De l'avoir fui en tel bretesce
Que je i tendi ma bouresche.
Or vois veoir se je l'ai pris.
Mon afaire vous ai apris.»
Tuit li Englés qui l'entendirent
Mout l'en moquierent, mout en rirent,
Et li quens li dist:«Amis doul,
Vous seras fol, par saintBadoul!
Vostre tendre fu tout pouri,
Ne puisse durer duskes chi
Ne bretesche ne oiselete.
Laisse vous pes, viene vous fete
Garder de le plus bel porcel
Dont puisse homme baisier mosel.
Demain la pués veoir bouser
A moi, se tu voeles aler.
- Sire, dist il, sans autre atente
Avant irai veoir ma tente.
Se Dieu plaist, bien venrai a point
As noeches ains c'on la vous doint.»
Dist li quens:«Alé vous dont tost,
De mouser plus je ne vous ost.»

Adont istJehansde la route
Qui de lui mokier fu estoute,
Mais tex gabe a le fois autrui
Que li gabois revient sour lui.
Ainsi fist il deseur le conte,
Car aussi com le truis el conte,
Le sens de lui de tant widoit
Que si tostBlondeavoir cuidoit.
Ele n'avoit c'un cuer en lui,
Si l'ot donné autrui que lui.
Bien i parut, car a grant paine
Fu de penser mainte semaine
Blondela vraie, l'amoureuse.
Mout fu doutans, mout fu soingneuse
Que ne la perdist ses amis
En qui ele avoit son cuer mis.
Mais quant ce vint au parestroit,
Qu'ele seut que li quens venoit
Et que ses peres ot mandés
Tous ses parens et assamblés,
Adont ert ses cuers en balance,
Mais un petit a d'esperance
De çou qu'ele voit qu'il ert tans
Que ses amis viegne par tans.
Pour çou s'est des dames emblee,
Dont laiens est grans l'assamblee.
Un forgier empli de joiaus,
N'en vaut porter autres torsiaus.
Le forgier prent, seule s'en torne,
Dusques au perier ne sejourne
Ou leur congiés eut esté pris
Et li jours del revenir mis.
Mais encor n'i ert pasJehans,
DontBlondeeut au cuer grans ahans.
Le postis est alee ouvrir
Par ouJehansdevoit venir,
S'escoute et oreille et regarde
S'ele l'orroit, car mout li tarde,
Mais encor pasJehansne vient,
Dont ele durement se crient.
Sous le perier est retornee,
Durement triste et abosmee.
Assise s'est forment pensive
Et a li meïsmes estrive:
«Lasse! distBlondel'esbahie,
Amours, si m'avés envaïe,
Ki or me faites chi muser
Et, espoir, tout mon tans user.
Je di bien que je mon tans use
Et que je par amours ci muse
Se cil ne vient en iceste eure
Par qui mes cuers espoire et pleure.
Lasse! s'un petit trop delue,
Je voi bien que il m'a perdue,
Car quant verra cil deClocestre,
N'aval n'amont n'avra nul estre
Ou ne soie quise et cerkie,
Puis serai forment laidengie
De mon pere et fole clamee
Quant ci serai seule trouvee.
Encor de tant ne me chausist
S'il a tant laissier me vausist;
Mais autre saut me fera faire,
Qui pour riens ne me poroit plaire,
Ce sera de penre mari
Un autre homme que mon ami.
Penre? Non fera mal gré mien.
Si fera voir, et poist m'en bien.
Poist m'en bien? Or ai dit folie:
S'il m'en poise tant, que je die,
Quant ce verra au parestrous:
«Sire, je n'ai cure de vous»,
Mout par seroit li prestres sos
Qui m'espouseroit sur tels mox.
Mais che sera rage du dire.
Je n'en puis mais, car trop me tire
Amours pour doute de falir
A mon ami que tant desir.
E! Dix! se il venist bien tost
Celeement et en repost
Ainsi com je li dis antan,
Cuite fuisse de cest ahan.
M'avroit il pour riens oublïee
Et a autrui s'amour donee?
Oïl espoir, ice ressoing
Pour çou que je li sui trop loing.
Comment! dont ne verroit il mie,
Et seré sans ami amie?
Certes, ce seroit traïson!
Or sui ge sote et sans raison,
Or sui ge bien desnicordee
Quant onques me vint en pensee
Que mes amis, li fins loiaus,
Peüst estre si desloiaus.
Certes, onques n'eut si dur cuer
Que il le pensast a nul fuer.
Enne dut il morir pour moi?
A! ce de li croire ne doi
Que s'amour soit ja mais fausee.
Pour coi fait il dont demoree?
Certes, je croi ce poise lui,
Mais il puet bien avoir anui
D'enfermeté ou de prison.
De çou le gart Dix par son non!
Car mes cuers si a lui s'otroie
Sans li ne quic mais avoir joie.
S'il vient, avoec li m'en irai;
S'il ne vient, pour s'amour dirai
Que je n'ai de baron que faire.
Ce ne pora mon pere plaire,
Mais n'en puis mais. Trop grant ardour
Et trop grant force a en amour.»

Quoi queBlondeainsi se demente,
S'escoute et ot toute la sente
Venir celui que tant couvoite.
EtJehansle sentier esploite,
Qui mout reut grant peür eüe
Que s'amie n'eüst perdue,
Si grant peür que tout tranblant
Venoit vers le perier fendant.
Desous a veüe s'amie,
Qui onques mais ne fu si lie
Que quant ele le vit venu.
Jehansn'i a lonc plait tenu,
Ains descent, si l'a saluee:
«Mes dous cuers, bien soiiés trouvee.
- Biaus dous amis, ce respontBlonde,
Et vous deseur tous ciaus du monde
Soiiés ici li bien viengnans.»
Aprés içou ont mis joignans
Leur visages, si s'entrebaisent,
Dont leur cuer durement s'aaisent.
Mais n'ont mestier de trop atendre;
Jehansva le palefroi prendre
QueRobinsavoit amené,
Tout enselé, tout enfrené.
Sa douce amie met deseure,
Puis monte sans plus de demeure.
Le forgier prist entre ses bras,
N'ot si riche dusk'aBaudas,
Tous fu plains d'aniaus et d'afiques
Ou il eut mainte piere, riches.

Atant del gardin s'en issirent,
Plus tost qu'il porent hors se mirent.
As cans vienent, leur oirre acuellent.
Or ne quidiés pas qu'aler voellent
Le grant chemin, il n'en ont cure.
Pour eschieuer male aventure
S'en vont les sentiers plus ombrages.
Jehansseut bien tous les boscages,
Car mainte fois mestier li ot.
A cele fois mestier li ot.
S'alé fuissent le grant chemin,
Cheü fuissent en mal traïn.
Il ouvrerent plus sagement.
Cele nuit cevaucierent tant
Ançois k'il peüst ajourner
Que mout fuissent fort a trouver.
Mais par jour chevaucier n'oserent,
Cascun jour el bos sejornerent.
La leur otRobinsgrant mestier,
Qui leur aloit querre a mengier
Es viles selonc les bosquages,
Puis s'en repairoit comme sages
La ou il les avoit laissiés,
Ou en forés ou en plaissiés.
Avaine aportoit as chevax
Et as deus vrais amans gastiaus,
Pain blanc et de capons pastés,
Tant ja par aus n'erent gastés.
En deus barex que il avoit
Jehansdel vin tous jors portoit.
Quant ensi arreé estoient,
Deseur l'erbe vert estendoient
Une touaille bien ouvree,
Puis menjoient en la ramee,
Et leur cheval l'erbe paissoient
Que il bele et drue trouvoient;
EtRobinsles gardoit si bien,
Pour qu'il puist, il ne leur faut rien.
Et quant li amant leur assés
Avoient mengié des pastés,
Si s'aloient esbanoiant,
Li un a l'autre dosnoiant.
D'entracoler ne de baisier
Ne fait li uns l'autre dangier.
Toute jour baisent et acolent
Et doucement s'entreparolent;
Avoec chou leur amour envoise
La verdure, la douce noise
Des mauvis et des roussignos
Et d'autres oissillons de bos,
Qui doucement en leur latin
Leur cantoient vespre et matin.
As vrais amans point n'anoioient,
En aus oïr se deduisoient;
O les autres deduis d'amour
Passoient sans anui le jour,
EtRobinsestoit en esgart
Que nus ne venist cele part
Et qu'il ne fuissent perceü,
Car tost en fuissent deceü.
Quant ce venoit vers l'anuitant,
Si remontoient li amant
Et chevauchoient vers la mer
Dont mout desirent le passer.
Mais se Dix pour aus ne se paine,
Il seront en male semaine
Ançois qu'il soient en la nef,
Car n'eut mie le cuer souef
Cil qui estoit quens deClocestre,
Quant il seutBlondeert hors de l'estre.

Or dist li contes, ce me samble,
Quant furent li dui conte ensamble,
DeClocestreet duSenefort,
Mout s'entreconjoïrent fort.
Tuit entresalué se sont,
Li venant et cil qui la sont,
Puis sont tuit entré en la sale
Qui ne fu mie orde ne sale,
Mais grans et bele et baloïe.
Mainte table i avoit drecie,
Apparillie d'asseoir.
Mais ains volra, s'il puet, veoir
S'amie li quans deClocestre
Que il se voelle au mengier metre.
Son pere requiert qu'il le mant,
Et il si a fait erroment.
Deus chevaliers a apelés:
«Alés, fait il, si m'amenés
Ma belle fille, la courtoise.»
Cil i vont, que de riens n'en poise.
Es cambres ou les dames sont
Sont venu et demandé ont
Blonde, pour mener a son pere.
Ne fu pas la novele amere
As dames, ains en furent lies,
Mais par tans seront esbahies.
Encor ne se donnoient garde
QueBlondefust hors de leur garde.
Quant ne la voient avoec eles,
Si envoient ces damoiseles
Es garderobes pour li querre.
Eles i vont sans respit querre,
Si la quierent et cha et la,
Mais nule trovee ne l'a.
Et li dui conte, qui l'atendent,
A parler d'autre cose entendent.
Bien quident qu'ele tant demourt
Pour çou que sen biau cors atourt
D'apparillemens biaus et chiers.
Si se sieent endementiers
Li dui conte, et chil deClocestre
Li commence a conter de l'estre
Jehan, que il avoit veü,
Mais ne l'avoit pas conneü;
Dont li conte et dist:«Sire quens,
Onques mais ne fu sot si boens
Comme unFrancisqui hui vena
O moi, et mervelles disa.
Il plouvina bien par matin
Si que bien fui moullié en fin
Mon cote que j'ava vestu.
Pour çou me disa, se il fu
Si riche, que fera porter
Une maison pour soi conser!
Et plus me disa il encor:
Je vols chater palefroi sor
Qui fu par devers lui mené,
Bele lorain, bele selé.
Quant li fu demandé pour vendre,
Si me disa qu'il volra prendre
Son volenté d'avoir que j'ai,
Mais je li fis respondu: nai!
Assés fu ganés de tex mox.
Mais par la goisse, bien plus sox
Sera puis d'un autre busoing;
Que je chevauchai pour grant soing
Que j'ava de ce liu prochier,
Se cevauça devant premier,
Tant qu'en un rivier me bati,
Mais en un grant fosse flati
Mon cheval, si sera cheü,
Par peu je n'ara trop beü.
Une pecheurs me rivela
Tout outre le rivier dela,
Et mon palefroi griolé;
Dont vinrent mon gent tot dolé
Pour çou k'il me sera venu.
Tout mon drap fu tost desvestu,
Pris plus seces d'un chevalier
Qui commença les miens suier,
Puis fui monté sans plus demour.
Dont parla le bon sotFrancor
A moi, et disa tel merveil:
Si sera d'avoir mi pareil,
Tous tens, quant volra ceminer,
Fera pour son cors pont mener,
Puis sera passés sans redout!
Adont le ganames trestout,
Et mout en eüsmes bon feste.
Dont m'en va l'amble sans areste.
Tout ria de cest sotFrancis,
Mais par tans avra je plus ris.
Quant pres ceste vile vena,
Partement de moi demanda,
Mais je ne li vola donner
S'il ne me disa son aler;
Dont me disa un bon sotie:
Qu'il fu un an toute complie
Qu'ava tendu en un vergier
Un bel brechesse a un previer;
S'ira veoir s'il sera pris!
Sacés vous bien que dont fui ris,
Et se li disa:«Bel ami,
Ton tendre fu trestout pouri!
Mais viene vous o moi jouer,
Si verras bel pourcel pouser.»
Onques ne se vola venir,
Ains se fu partis grant aïr,
Ne sara plus que il devint.
Or savas comment tout avint.»
Endementiers que dist ce conte
Cil deClocestrea l'autre conte,
Si revindrent li chevalier
Qui eurent faitBlondecherkier
Et cha et la et sus et jus,
Mais ainc ne la peut trover nus,
Dont mainte dame fu dolente.
Cascune se plaint et gaimente,
Toutes se tienent a traïes
Et disoient comme esbahies:
«Lasse! comme avons mal gardee
Celi qui nous ert demandee!
Que puet ele estre devenue?
Çaiens n'a le liu d'une nue
Ou on ne l'ait quise et cerkie.
Ou se puet ele estre muchie?
Ele nous joue a reponailles
Pour doute de ses espousailles.»
Ainsi disoient les puceles,
Les dames et les damoiseles.
Quant li dui chevalier perçurent
Ceste cose, dolant en furent,
Si s'en repairent maintenant
La ou li conte erent seant:
«Sire, dist li mix emparlés,
Se vous tant atendre volés
A mengier queBlondechi viegne,
Je dout trop grans fains ne vous viegne.
Nus ne set ou ele puet estre,
En toutes les cambres n'a estre
Ou les dames quises ne l'aient,
Et pour li durement s'esmaient.
Cambre n'i a ne soit questee,
Par tout l'ont quise et apelee,
Et si n'en sevent nul assens.
Destournee s'est de son sens.»

Quant li conte oent ces noveles,
As cuers ne lor sont mie beles.
Si dolens est cis deClocestre
Que il ne puet plus dolens estre.
Et cil duSenefortfu sages,
Bien ot entendu les messages
DontJehansl'avoit amusé.
Lonc tans avoit le siecle usé,
Si aperçut bien cest afaire.
Dont a commencié a retraire
A l'autre conte:«Sire quens,
Cis afaires n'est mie buens
A vostre oés, car je croi et cuit
Que ma fille a tout le cuer vuit
De vous amer, et aime autrui.
Et sachiés, je croi c'a celui
S'en va que vous avés veü.
Soutilment vous a deceü.
Je croi et cuit, si com je pens,
Que c'est uns escuiers,Jehans,
Qui l'a une piece servie;
Sages est et de nete vie,
Courtois est, s'a cors bien taillié.
Atant prist a moi le congié
Pour noveles que il oï,
Dont il mie ne s'esjoï,
De son pere qui languissoit,
De sa mere qui morte estoit.
Par çou s'en retourna enFrance,
La ou fu nouri en enfance.
Or croi que il vint querreBlonde.
Le plus bel gaaing de cest monde
A fait s'il puet passer la mer.
Or voi bien fors cose est d'amer,
Quant ma fille fait de vous cange
Ainsi pour un valet estrange.
Onques mais voir de leur amour
Ne me poi apercevoir jour,
Mais or le sai, bien le saciés,
Car par sa requeste alongiés
Fu li premiers jours que fu mis.
Si croi k'ele avoit ce jour pris
A son ami. Mal fu gardee,
Quant ele s'est ensi emblee,
Et nepourquant c'est trop fors garde
De femme. Male flame m'arde,
Se nus qui vive garder puet
Fame puis que d'amours s'esmuet!
Bien vous mocaJehansMartin,
N'entendistes pas son latin:
Quant le palefroi bargignastes,
De che durement le mocastes
Qu'il dist qu'il en vaurroit avoir
Tant com vaurroit de vostre avoir.
A che deüssiés bien entendre
Qu'il ne l'avoit talent de vendre.
Il avoit droit, car sus emporte
Ma fille dont or se deporte.
Aprés, de la pluie qui vint,
Dont le cendal moillier convint
Que vous dont aviiés vestu,
Ne vous prisa mie un festu
Pour çou que, quant l'iauwe veïstes,
Que par deseure ne meïstes
Ou houce ou chape ou autre cose
De coi vostre cote fust close.
Pour çou vous dist il, s'il estoit
Si rices comme il vous sentoit,
Que pour soi de pluie garder
Feroit une maison porter.
Ce fu u houce u chape a dire,
Mais vous n'en feïstes fors rire.

Aprés, quant vous en la riviere
Fustes cheüs en tel maniere
Com vous me contastes orains,
Peu en deüstes estre plains,
Car ce fu par vostre folie.
Jehansne le vous cela mie,
Ains vous reprist mout sotilment
Quant il ala du pont parlant
Qu'il feroit mener avoec lui,
Puis poroit passer sans anui.
Ce fu a dire sans douter
Que rices hom ne doit entrer
En riviere ne en mal pas
Devant c'on ait passé le pas.
Des siens doit avant envoiier
Et aprés se puet avoiier
Par la ou il verra le miex,
Ainsi se porra passer mix.
Par son sens vous dist il tex mox,
Et si en fu tenus pour sos.
Aprés, quant de vous se parti,
Et vous li eüstes parti
Que avoeques vous s'en venist
U son afaire vous deïst,
Il vous en dist sans longe atente
Le voir, car il avoit fait tente
A ma fille, bien a un an,
Et pour çou vous dist il qu'antan
Ot une bouresce tendue;
S'i aloit mettre sa veüe
S'il avoit pris un esprevier
Pour coi il l'eut faite drechier.
La boresche si senefie
L'amour que il a a s'amie,
Pour cui amour venir devoit
Au jour que pris s'amie avoit.

Ma fille, c'est li espriviers.
N'est mie fox li escuiers,
Ains le vous dist mout soutilment,
Car tout ainsi comme uns hom tent
Un oisel pour autre oisel prendre,
Tout autressi convient il tendre
S'amour pour autre amour avoir,
Car trop avroit peu de savoir
Icil qui n'ameroit nului,
S'il voloit estre amés d'autrui.
Or sai bien que ma fille amoit
Et ele lui; si me cremoit
Tant qu'ele s'est de nous emblee
Et o son ami assamblee.
Biaus sire quens, forment m'anoie
Pour le convent que vous avoie,
Mais n'en puis autre cose faire.
Se vous poés a nul chief traire
De li ravoir, si le prenés
Et avoecques vous l'en menés,
Et se cil qui l'en a menee
Puet ains avoir la mer passee
Que vous la puissiés recouvrer,
Ja ne li querrai reprouver,
Car sages est et jentix hom,
Si n'avra ja se assés non.
Mais or mengons, et au matin
Prendés, s'il vous plaist, le chemin.
Se maintenant i aliiés,
Quel part aler ne sariiés,
Car, saciés, il vont les travers
Et les passages plus divers,
Qu'il ne soient aperceü.
Soutilment vous ont deceü.
Se vous ne les poés ataindre,
Il convient ces noeces remaindre.
Or n'en di plus. Qui l'ait si l'ait:
Se vous l'avés, il ne m'est lait
Et se il l'a, souffrir l'estuet,
Puis c'autrement estre ne puet.»

Or entent li quens deClocestre
Que il ne puet autrement estre.
Si li fait ire le cuer fondre
Qu'en grant piece ne puet respondre,
Mais en la fin a respondu:
«Lasse, dolant, j'a tout perdu
Mon douce amie, bel pourcel,
Mais je le siurrai si isnel
Que je la prendrai en la mer.
Toutes les pors fera garder,
Ainsi porront estre trapés,
Puis fera pendre sur deus pes
La mauvaise laron franchis
Qui si dolent a men cuer mis,
Puis feraBlonderepentir
De mal que me faisa sentir.
Couvient faire grant penitance
Pour mon dolor, pour mon pesance.
Avant que moi se puist corder,
Couvient que ele voist fermer
La hart entor cor son ami,
Don sera bien vengié de li,
Puis en fort prison le metra
Tant que bien comparé ara
Son grant soti et son meffait.
Bien savrai moi vengier du fait.»

Or soit Dix et li siens commans
Garde des deus loiaus amans,
Car s'il sont pris ne atrapé,
Malement seront atrapé.
Mout durement manecié sont.
Atant li conte assis se sont
Par contenance, sans mengier.
Laiens n'eut la nuit chevalier,
Serjant, dame ne damoisele
Qui peüst vuidier escuiele.
Tant sont dolant toutes et tuit
Qu'il n'a laiens noise ne bruit.
Li uns de duel, l'autres de doute,
Par laiens se taist la gens toute.
On osta assés tost les tables,
Puis ne tint on pas longes fables,
Ains se vont couchier par laians,
Mais qui que dormist, c'est noians
De dormir celui deCloscestre.
Si dolans est plus ne poet estre.
Toute nuit pense grant mervelle,
C'a soi meïsme se conselle
De quel mort et de quel ahan
Vaurra faire morirJehan,
Et si nel tient encore mie.
On dist pieç'a, je n'en dout mie,
Que tex cache le mal d'autrui
Que li max retourne sour lui.
Manechié vivent, ce dist on;
Il ne seroit mie raison
Que mort soient li manecié.
SeJehansavoit pourcacié
Tant qu'il peüst armes avoir,
Il seroit trop fors a avoir,
Car tel tresor avoec li maine
Qu'il ne guerpira de semaine,
Se il n'est mors ou en prison.
Or le gart Dix de mesprison.

Revenir voel a ma matere.
Li quens, ains que li jors esclere,
PourBlondetost cerkier et querre
Se leva sans plus respit querre.
Esvillier fait ces chevaliers.
Qui dont veïst sur ces destriers
Metre seles et bien cengler!
S'il volsissent courre au sengler,
Si sont leur cheval bien estraint.
Li chevalier ne se sont faint,
Au plus tost qu'il poeent s'atornent,
Montent, vont s'ent, plus ne sejornent.
Bien furent cent en cele route
De gent felenesse et estoute.
Mout manacentJehana pendre.
Or voelle Dix son cors desfendre
Entre li et s'amieBlonde,
Et tous leur anemis confonde
Qui vers le mer les sievent fort.
Ne se remut deSenefort
Li peresBlondene sa gent,
Car il ne li fu bel ne gent.
Tant fu plains de grant cortoisie
Que en son cuer ne vorroit mie
QueJehansfust pris ne trouvés
Pour çou qu'il s'estoit bien prouvés.
Bon gré l'en set quant passa mer,
Bien set c'est par force d'amer.
Les dames qui vinrent pour feste
S'en ralerent sans point d'arreste;
DouSeneforts'en sont parties
Courechies et esbahies.

Ainsi se departi la cours.
Cele feste fu a rebours,
Il i eut plus plouré que ris.
Et chil qui a voie sont mis
PourJehanhonir s'il le voient,
De cheminer ne se recroient.
Tant vont par chemins et par plains
Par aventure qui ains ains,
Que de deus journees font une.
Par nuit chevaucent a la lune.
Tant se hasterent venu sont
A la mer, et tous wardés ont
Les pors. Par tout espies metent,
Que nuit et jor les amans guetent.
A chascun port en metent quatre
Et pour ce qu'il puissent abatre
Jehan, se il se veut desfendre,
Ont grant haces pour lui pourfendre.
Et pour çou que riens n'en seüst
Jehansn'il ne s'en perceüst,
S'ala ouDouvreherbegier
Entre lui et si chevalier.
En ses espies se fia,
Qu'a chascun port quatre en i a.
Leur cors arment en bons pourpoins
Et trenchans haces en leur poins.
Or gart Diex les amans d'escil!
Passer les convient en peril.
Un peu m'estuet laissier del conte;
Des amans m'estuet que je conte.

Li dui amant, si com j'ai dit,
Chevaucierent tant sans respit
Les nuis, et les jours sejornerent,
Que duDouvretant aprochierent
Que il n'i eut pas une lieue.
En une grant forest antieue
Demourerent contre le jour.
Jehans, qui estoit en cremour
Du doute de perdre s'amie
Plus que il n'estoit pour sa vie,
Se sot bien par son sens gaitier.
Robinapele sans targier,
Se li dist:«Biaus amisRobin,
Or acuel errant ton chemin
Priveement, en tapinage.
Je palirai si ton visage
D'une erbe que je connois bien,
Nus ne te connoistroit pour rien;
Puis t'en iras parler batant
Au maronier qui nous atant,
Si li diras que sans arreste
Ses nes et ses coses apreste,
Si que nous puissons anquenuit
Monter un peu ains mie nuit
Et sans delai la mer passer,
Et si te voelles apenser
Se tu poras veoir nului
Qui nous agait pour nostre anui.
Je pens bien que, se li quens puet,
Par ses mains passer nous estuet.
Bien se puet estre si hastés,
Espoir, que il nous a passés,
Car nous nous sommes assés tors
De chevauchier les chemins tors.
Pour çou voel que tu prendes garde
Se nous avons de nului garde.
Se tu vois riens dont tu t'esmaies,
Si pourcace tant que tu aies
Pour mon cors armer armeüre,
Puis te remet en l'ambleüre,
Et revien chi a l'anuitant,
Et si te va mout bien gaitant
Que nus ne sace ton afaire,
Car tost en arions contraire.
Se Dix donnoit c'outre fuisson,
Mout petit les douterion.
- Sire, distRobins, n'aiiés doute,
Bien ferai ceste cose toute,
Mais taigniés moi, c'aler m'en voel
De chi, tant demorer me duel.»

Atant cuelli en la gaudine
Jehansd'une herbe la rachine,
Si l'a au pumel de s'espee
Broiie et d'iauwe destempree.
Aprés aRobinoint du jus
Si qu'en tout le mont sus ne jus
Ne vit homme qui ne quidast
Que fort fievre le travillast.
Plus pale que cire matie
Est sa chiere, et toute froncie.
Un baston pour li apoiier
Fist de le brance d'un pomier.
Or voist quel part que il volra,
Ja reconneüs ne sera.
Atant prent congié, si s'en torne,
Avis li est que trop sejorne.
Ja estoit levés li solaus
Quant il se parti d'avoec aus.
JehansetBlondeel bois demeurent,
Cele matinee labeurent
Tant qu'en un tres biau lieu el gaut
Font une loge pour le caut
De biaus rainsiaus vers et de flors.
Mugués ert a che point en cours;
Puis en ont jonchie leur loge.
Si distJehans:«Amie, or loge
Dedens nostre loge mengons
Seur le muguet et seur le jons.
Encor avons nous deus pastés,
Ja par nous ne seront gastés.
- Biaus dous amis, je m'i acort.»
Puis s'entrebaisent par acort
En bouce, en front, en nes, en vis,
Puis se sont seur les jons assis.
Un blanc doublier d'uevre menue
Ont sur le muguet estendue;
En leur ciés eurent capiax vers.
Jehansa les pastés ouvers,
A mengier a s'amie offert.
Ele mengüe et il la sert,
Mais pour ce a mengier point ne lesse.
Si sont lour dui cuer d'une laisse
Qu'ele ne veut riens qu'il ne voelle
N'il ne veut riens dont el se deulle.
Leurs disners entrelardés fu
De chou qui plus plaisant leur fu,
Che fu de baisiers saverous;
Mout leur estoit tex mestiers dous.
D'amours parolent ambedoi,
Et si cheval aval l'erboi
Paissent et empasturé sont.
Quant li dui amant mengié ont
Des pastés et del vin beü
Dont assés avoient eü,
Il ont leur doublier reploiié.
Aprés çou se sont avoiié
D'aler jouant par mi le bos
Oïr le chant des roussignos,
Em pur les cors tout main a main.
Se g'i pensoie hui et demain,
Dire ne conter ne saroie
Le grant deduit ne le grant joie
C'Amour a faire leur ensaigne.
N'a mie bon cuer qui desdaigne
Amours, pour tourment c'on en ait,
Car des maus tel guerredon fait
As fins amans qui bien se tienent
Qu'en la fin a tel joie en vienent
Et de tel souslas sont si lié
Que tout anui sont oubliié.
Bien i parut a icés deus
Qui es forés se tienent sex,
Et si leur plaist tant ce k'il ont
Que de riens couvoitise n'ont
Fors d'eskiuer ciaus qui metroient
Leur amour a fin s'il pooient.
Autre riens ne leur fait grevance.
S'il estoient venu enFrance,
Il aroient joie d'amours
Parfaite et durant a tous jours.
Quant un peu se sont esbatu,
En leur loge sont rembatu,
Ou il faisoit bel et roisant.
Illuec se revont deduisant
De baisier et d'entracoler,
De doucement entrepaller,
Mais del sourplus conte ne fas,
Que je ma matere n'effas.
Encor n'est pas venus li poins
Que de çou faire soit besoings.
Peu en est or qui s'en tenissent
Puis que a tel mes en venissent,
Car maintenant est plus de mal,
Petit et mains d'amour loial.
Or reconterons deRobin
Qui de la mer est el chemin.

Li contes dist que tant ala
Robins, puis qu'il parti de la
Ou ses maistres pali l'avoit
Qu'aDouvrevient d'ou la mer voit.
Si tost comme en la vile entra,
Quatre chevaliers encontra
Qu'avoec le conte avoit veüs.
Sages est, ses a conneüs.
Deseur son baston apoiant
S'en va les rues costoiant.
Or voit bienJehansest gaitiés.
Ne s'est pas trop d'aler coitiés;
Le petit pas, chiere baissie,
A tant alé qu'il a laissie
La vile et s'est entrés el port.
Mal sambloit homme de deport,
Car il samble qu'il ait langui
Assés plus d'un an et demi.
Delés le port, en une anglee,
Vit le conte et sa gent armee.
Par delés lui l'estuet passer
S'il veut al maronier aler.
Adont clocha forment d'un pié;
L'un oel ouvert, l'autre cluignié,
La teste basse et les rains haut,
A dit au conte:«Dix vous saut!»
Samblant fait de parler a paines:
«Sire, dist il, trente semaines
Ai langui de cotidiaine,
Encor l'ai ge double tierçaine.
DeFrancesui un povres hom,
Je n'ai mais denier ne mangon
De quoi je raille en mon païs,
Ains morrai chi tous esbahis
Se vous, pour saintePaternostre,
Ne me faites donner del vostre.»
Li quens l'esgarde et sa maisnie,
Mais a nul d'aus ne sambloit mie
Que il peüst quatre jours vivre.
Li quens douze esterlins li livre,
Et chascuns de ses chevaliers
Li donna d'argent sis deniers.
Lueques ne fu pasRobinsfox,
Bien gaaigna quarante sols.
Comment que del cuer les haïst,
Ne laissa l'argent ne preïst.
De Diu les mercie de bouche,
Mais mout petit au cuer li toce.
Miex ameroit leur meskeance
Qu'il ne feroit lour bienvoellance.

Atant prent congié, si s'en torne,
Duskes a la mer ne sejourne.
Au maronnier qui les atant
Est venus, de l'un oel cluignant:
«Sire, dist il au maronnier,
Un peu vous volroie proiier
Que vous me passés ceste mer,
Car decha mer ai cuer amer,
Je n'i euch onques jour santé.
Del mien a vostre volenté
Poés prendre, car j'ai deniers
Dont je vous donrai volentiers.
- Amis, li maroniers respont,
Encor ne sai quant cil venront
Cui je creantai a atendre.
A autre gent ne voel entendre
Devant que je porrai savoir
Se chil volra ma nef avoir
Qui devant le cop me paia.
De soi atendre me proia,
Si l'atendrai au mains itant
Com je li eu en convenant.»

QuantRobinsot le maronnier
Qu'il se puet bien en lui fiier,
Si li a dit:« Mout a grant somme
De bonté en cuer de preudome.
Sachiés que je li vallés sui
Qui vint decha avoeques lui
Qui vous pria de lui atendre.
Ci m'a envoiié pour aprendre
Se vous convent li teniiés
Ne se vous mais l'atendiiés.
- Or m'as tu dit trop grant desroi,
Fait li maronniers, par ma foi.
Il n'avoit o lui c'un vallet
Que on apeloitRobinet;
Un palefroi les lui menoit.
Plus haitiés et plus sains estoit
Que tu n'iés. Si feïs folie
Del dire, car ce n'es tu mie.
Il samble que tu morir doies
Si tost que tu tierc jor ne voies.
- Si sui, distRobins, biaus dous maistre;
Savoir vous couvient tot nostre estre:
Mes maistres a maint anemi,
Si nous gaitent, saciés de fi,
Et pour ce que reconeüs
Ne soions ne aperceüs,
Me tainst ainsi d'une taintine
Qu'il cuelli en une gaudine.
A vous m'envoie et si vous prie,
Com celui en qui il se fie,
Que la nef soit garnie et preste
Pour passer sempres sans arreste
Un petit devant mie nuit.
Une damoisele conduit
Seur le cheval que j'amenoie,
Qu'il ne veut pas que chascuns voie,
Et tant vous mandë il par moi,
Se vous dela en bone foi
Le passés, tant d'argent avrés
Que ja mais povreté n'avrés,
Quar se dela l'avïés mis,
Peu douteroit ses anemis.
En vous se croit pour la fiance
Dont il fist a vous aliance.
Or nous voelliés en foi aidier,
Car nous en avons bon mestier.
De tex jens voi aval ce port
Qui ne pourcacent fors sa mort.»

Or ot li maroniers noveles
Qui durement li furent beles.
Pour la proumesse de l'argent
ReçutRobinmout bel et gent,
Et dist qu'il leur aidera bien
Ne ja ne leur faurra pour rien.
EtRobinsmerciié l'en a.
Et dont en sa nef l'amena
Priveement, et si li moustre
Que riens n'i faut pour passer outre.
En la nef avoit armeüres
Qui erent bones et seüres;
Celes qu'il volt mist d'une part.
Or n'atent mais mais qu'il soit tart,
Par coi des jens se puist embler
Et avoecJehanrassambler.
Li maroniers l'aaisa bien,
Celui jour ne li fali rien
Comme de boire et de mangier;
Assés en eut et sans dangier.
Robinsau maronier enquist
Ou li quens deClocestregist,
Et il li dist, ne li cela:
«En la vile au chief de deça.
Qui de ci un cri jeteroit
A son ostel oïs seroit,
Et s'est bien de nuit une lieuwe.
Avant que du port se desliue,
Si laisse a cest port quatre espies
Qui sont d'armeüres garnies,
Et au matin, ains qu'il ajourne,
Li quens et sa gens i retorne.
Aussi fait il par grant effors
Gaitier par tous les autres pors.
Nule nef ne se puet movoir
Qu'il ne voellent ançois savoir
Quex jens che sont qui outre vont.
A moi meïsmes enquis ont
Pour coi j'atendoie ci tant,
Et je leur dis tout maintenant,
Com cil qui ne s'en donoit garde:
«Un escuier qui trop me tarde,
Mais ses deniers ses me paia
De coi atendre me proia.
Ainques puis que il çou oïrent,
Les espies ne s'en partirent,
Ains gisent, çou est grans anuis,
Si pres de chi toutes les nuis
Que nus ne vient chi qu'il ne sacent,
Et ne sai qui forment manacent.
Je croi bien, a çou ke j'entent,
C'estJehanqu'il vont maneçant,
Si me dout durement de lui
Que il ne lui facent anui.
Il ne puet venir fors par eus
Et il sont felon et cruex.
Et autre cose i a encor:
Cascuns porte a son col un cor.
Si tost com corner les orra,
Li quens ceste part acourra,
S'est en grant peril s'il i vient
Car mors est se li quens le tient.
Mais si me gart Dix d'encombrier,
Ne sont pas perdu li denier
Dont il me fist grant courtoisie,
A ce cop li sera merie.
Quant ce venra a l'asserir,
Les espies vaurrai tenir
A parole. Dont en irés
Par devers nous, puis si dirés
Jehanque, s'il vient ci anuit,
Ne trovera pas mon cors wit
D'armeüres. Dites li bien
Que ja ne li faurrai pour rien.
Se plus n'en i vient que les quatre,
Bien porrons lour orguel abatre.»
Robinsl'ot, le cuer en ot lié.
Tant li ot dit et acointié
De la courtoisie son maistre
Que il veut bien de s'aiuwe estre.

Bonne est Larguece et Cortoisie,
Car a maint homme ont fait aïe.
Li maroniers, si comme il dist
ARobin, tout ainsi le fist.
Robinsen la nef reposa,
Que le jour hors aler n'osa,
Et quant ce vint a l'aseri,
Li quens et la gent tout seri
A lour hostel s'en repairerent.
Les quatre espies demourerent
Par le commandement le conte
Pour faireBlondeplus grant honte.
Pres de la nef qu'i soupeçonnent
En un vaucelet se reponent,
Qui estoit en mi lieu del port.
Li maroniers, qui ert au bort
De sa nef, bien les aperçoit,
Robinles a moustré au doit.
Or n'i a mais mestier demeure.
«Robin, dist il, il est bien eure
Que tu t'en voises a ton mestre,
Et je m'en vois avoec aus estre
Tant que seras outre passés.»
Robinsli dist:«Or en pensés.»

Atant li maronniers s'en part,
A ciaus vient qui sont en esgart.
Avoec lui un baril de vin
Aporta, qui crut sur leRin;
Mout estoit fors et entestans.
«Signour,Jhesusvous soit aidans,
Fait li maroniers; s'il vous plest,
Mes cuers mout durement s'irest
Quant ja avés jeü trois nuis
Ci n'o moi ne beüstes puis.
De vin vous aport un baril,
Or le meton tost a essil.»
Li glouton oent tex paroles,
Ne leur samblerent mie foles,
Car il buvoient volentiers.
S'il en i eüst deus sestiers,
N'en estordist il plain hanap.
EtRobinsde la nef de sap
S'en part, tous cargiés d'armeüres
Qui erent bonnes et seüres.
Que qu'il entendent a parler,
Par derrier aus prist a aler.
Illuec aida aRobinDix,
Car les espies n'orent iex
Dont il le peüssent perçoivre,
Car il entendoient a boivre;
Mais li maronniers bien le vit,
A cui li cuers de joie rist
Quant il le vit outre passé.
Tant a as espies brassé
Qu'il set a quel besoing il tendent
Et pour coi a gaitier entendent;
Et quant il a d'aus tout apris,
Isnelement a congié pris.
A leur gré se part d'aus isnel,
Si est entrés en son batel
Ou il avoit maint aviron.
Ses avironeurs environ
Apele, et si leur dist:«Signeur,
N'aiiés doutance ne cremeur
Pour riens que vous oés anuit,
Mais garnissiés vous d'armes tuit.
Gardés la nef se je n'i sui
Que n'i laissiés entrer nului.
Uns courtois hom a grant mestier
De moi, si li vaurrai aidier.
- Sire, dient il, volentiers
Ferons quanqu'il sera mestiers.»

Aprés son commant par la nef
Li maronier s'arment souef.
Cascuns sa teste et son cors arme
Et prist en sa main tel ghisarme
Qui fu trenchans et esmolue.
Bien sera la nef desfendue
Se nus vient avant qui l'assaille,
Car il n'i a point de frapaille:
Vint bacelers jone et fort sont
Que tous jours la nef garderont
Estre le maistre au cuer hardi.
Mais chi endroit d'aus plus ne di
Devant que il en sera tans.
DeRobinvoel estre contans,
Qui fu mout liés quant ot passees
Les espies qu'il ot doutees.

Puis queRobinsescapés fu,
De l'errer a repos ne fu
Devant qu'il revint as amans
Qui orent eü grans ahans
De çou que il demouroit tant.
Estes le vous venu atant,
Si cargié de toile et de fer
Qu'il dist:«Ves ci deduit d'enfer
De porter a pié si grant carge.»
EtJehanstantost l'en descarge,
Puis dist:«Or ne te caut,Robin;
Se nous venons aDantmartin,
Tex paines te seront meries.
Mais des noveles qu'as oïes
Me conte: a il au port nului
Qui nous agait pour nostre anui?
- Oïl certes,Robinsrespont.
Li quens et toute sa gent sont
A ostel si pres de la mer
Qu'il puet bien entendre au parler
Quatre espies qui sont au port,
Armees pour vous metre a mort.
Mais tant i a qui vous vaura,
Li maroniers vous aidera,
A qui les dis livres donnastes;
Onques denier miex n'emploiastes!»
Aprés çou li conte comment
Il fu recheüs lïement
De li, quant il fu conneüs,
Puis li dist com ot deceüs
Le conte et sa maisnie toute,
Que il n'ot nului en sa route
Dont il n'eüst sis estrelins.
Aprés çou li a ditRobins
Comment par le bon maronier
S'en estoit revenus arrier:
«Pour çou qu'a boivre leur donna,
Fait il, entendre leur donna
Tant que je a vous venus sui,
Que d'aus aperceüs ne fui.»
QuantBlondela novele entent,
De paour va ses cors tramblant,
Car or set ele bien sans faille
Que ses amis avra bataille.
Pour çou li dist:«Biaus dous amis,
En grant peril vous estes mis
Pour moi, dont j'ai grant desconfort.
Grant peür ai de vostre mort,
Car a çou que jou entenc chi,
Au port avons nous anemi.
Biaus dous amis, n'i alons mie!
Se vous i perdiiés la vie,
Mes cuers de doleur creveroit,
Aprés vous jour ne viveroit.
- Ma douce amie, distJehans,
Ne vous doutés de tex ahans.
Puis que j'ai nef et armeüre,
La voie m'est toute seüre.
Se nous deça demourions,
En la fin perçut serions
Ne de vous avoir ne poroie
D'amours ja plus joieuse joie.
Saciés que mes cuers mout desire
La joie dont je me consire
Tant que je vous aie espousee.
Metés en pais vostre pensée,
Car saciés bien trestout de bout,
Tous mes anemis riens ne dout.
Mais aidiés moi a armer tost,
Que se mal gré aus ne vous ost
De cest païs, petit me pris:
Au besoing connoist on son pris.
Qui avoec lui s'amie maine
Ne doit redouter nule paine.
Cha, mes armes, armer me voel.
Du despit que j'ai d'aus me duel.»

Blonde, qui ne l'ose desdire,
Ses armeüres li atire.
Primes vest unes espaulieres
De boure de soie, mout chieres.
En son cief mist un bacinet
Fort et tenant et bel et net.
Aprés a vestu un hauberc,
Il n'ot un milleur dusk'aMerc.
Bien le chaintBlonded'un tissu
Qu'ele meïsmes ot tissu.
En son chief une galandesche,
Qui estoit de l'uevre galesce,
Li lacha sa tresdouce amie.
Ses beles mains n'espargne mie
A lui servir. Tant belement
Le sert que se tout son vivant
Eüst usé de tel mestier,
Si s'en seut ele bien aidier.
Ne doit estre de cuer faillis
Qui de tel servant est servis.
Seur son hauberc vest un pourpoint,
De nul milleur ne demanc point.
Par deseure a chainte s'espee
Qui fu trençans et amouree,
Puis acole s'amie et baise
Et dist:«Or soiiés tout a aise,
Amië, et ne doutés rien,
Car de tant vous asseür bien,
Se nous trouvons qui mal nous voelle,
Se m'espee u cors ne li moelle,
Ja mais ne quier a nesun jour
Avoir joie de vostre amour.
- Mes dous amis, che respontBlonde,
Or nous consaut li Rois du monde.»
Atant se fu armésRobins
D'un pourpoint qui fu doublentins.
De fer eut ou cief capelier
Et a son chaint coutel d'achier.
Puis a les chevax effrenés
Et devantJehanamenés.

Jehansa s'amie montee,
Puis est montés sans demouree.
Atant acuellent a esploit
Leur oirre. La lune luisoit
Si qu'entour aus assés cler voient.
La grant ambleüre s'avoient
Duskes adont que au port vinrent.
BlondeetRobinsjoignant se tinrent
DeJehanqui estoit entr'aus.
Tant ont erré qu'il virent ciaus
Qui pour bien mie nes atendent.
Quant les espies les entendent,
Il salent sus isnelement.
Li uns des quatreBlondeprent
Par le lorain, et li dist:«Dame,
Vous arresterés chi, par m'ame.
Fols fu qui vous prist en conduit,
De male mort morra anuit.»
Jehansli a dit:«Vous mentés.
Se vous m'espee ne sentés,
Ja mais ne me pris un denier.»
Atant la trait sans atargier,
S'en fiert celui par mi la teste
Si grant cop que li brans n'arreste
Devant qu'il li vient au menton,
Puis il a dit:«Outre, glouton!
Trop par eüs le cuer vilain
Quant a m'amie meïs main.»
Quant li autre troi celui virent
Froit mort,Jehanfort assalirent,
EtJehanspour leur cox guencist
Si ke les deus falir en fist,
Et li tiers a tel cop feru
Que del hauberc maillié menu
Li a un pan desous osté.
Le jenouil li eüst colpé
Se il n'eüst hanque de fer.
Ensi com deables d'enfer
Ala la hace jusk'en tere.
Jehansle voit, li cuers li sere.
Par si grant maltalent le fiert
De l'espee qui trençans ert
Ke le bras ot toute la hace
Li abati enmi le place.
Quant li ribaus ainsi se voit,
Que l'un des bras perdu avoit,
Fuïs s'en est de la mellee
Et prent son cor sans demoree,
Si corne de si grant aïr
Qu'il se fist a l'ostel oïr
U li quans ert, qui ne dort mie.
Quant il entendi la bondie,
Bien set queJehansest au port.
Si a crié:«As armes!»fort.
Adont s'arment sans longue atente.
EtJehansa au port entente
Des deus qui encore erent sain.
Robins, le coutel en sa main,
En vient a l'un, si le feri
Si k'il l'abat mort si seri
C'aprés le cop ne se plaint point,
Car del coutel au cuer le point.
Atant li maroniers oï
Le cor, dont pas ne s'esjoï;
Bien setJehansest assalis.
Hors de sa nef est tost salis,
Au corneour le cours en vient;
De la gisarme que il tient
Li a fait la teste voler:
«Ribaus, dist il, or pués corner!
Coment queJehanen aviegne,
Ne croi mais que nus biens te viegne.»

Quant li quars, qui encor fu vis,
Vit tous ses compaignons ocis,
En fuiant quanqu'il puet randonne,
Et en fuiant un court mot sonne
Del cor que il avoit au col.
Mais or se tientJehansa fol
S'il ne li vent bien son corner;
Dont commence a esperonner,
Quanqu'il puet courrë aprés lui.
En peu d'eure l'a consiui,
Si le fiert si el haterel
Que par le mi lieu del cervel
Li mist s'espee dusk'as dens,
Et il est mors cheüs asdens.
Puis est acourus vers s'amie,
Et li maroniers ne detrie,
Ains vient a aus, si les salue,
Puis dist:«Jehan, en vostre aiuwe
Sui ci venus pour vous aidier.
Bien l'avés fait au commencier,
Mais ore en venés sans demeure.
Ça, vous ne garderés ja l'eure
Que li quens et sa gent venrront,
Car leur cornés bien oïs ont.»
EtJehansmout le mercia
De l'aïde que de li a.
Aussi fistBlondedurement,
Puis s'arroutent isnelement.
Mais ains qu'a la nef puissent estre,
Vint poignant li quens deClocestre
SurMorel, son poignant destrier;
El païs n'ot millour coursier.
Plus c'uns hom d'un arc ne traisist
Devant toutes ses jens se mist,
L'espee ou poing, l'escu au col.
Jehansle voit, sel tient pour fol
De çou que ses jens eslonga:
«Je cuit, fait il, que il songa
Que je de paour m'en fuiroie,
Quant ainsi courre le verroie.
Ja mais ne goe jou d'amour
Se vers lui ne vois a ce tour.»
A cest mot son cheval retorne
Et s'espee devant lui tourne.
Le pumel mist a son arçon,
La pointe mist devant en son,
Bien trenchant et bien amouree,
Puis a brochiet de randonee
Contre celui qui escu ot.
MaisJehanshiaume n'escu n'ot
Ne tel cheval conm'ot li quens;
Nepourquant ses roncins ert boens.
A cel point ot grant paourBlonde.
S'ele eüst tout l'avoir du monde,
Mout volentiers donné l'eüst
Par si que ses amis n'eüst
A cele jouste se bien non.
Et li dui vassal el sablon
Se sont en peu d'eure entrataint,
Nus d'aus deus de ferir ne faint.
Li quens feriJehanpremiers;
Ne li valut pourpoins entiers
Que s'espee ne past par mi.
Le fort hauberc li dessardi,
S'espee li rase au costé
Si que del cuir li a osté;
Se ele fust droit afilee,
DeJehanfust cose finee.
EtJehans, qui s'espee ot mise
A son arçon, si droit l'a mise
Que par la pane de l'escu
Et par le hauberc c'ot vestu
Et par mi tout son autre atour
Li mist outre l'espaule un dour.
Empaint l'a de si grant randon
Que par deseure son arçon
Et par la crupe du cheval
L'abati a la tere aval.
Ses hiaumes a tere feri
Si que par peu ne li croissi.
Li cols mout fu navrés forment
EtJehansle bonMorelprent,
Qui plus tost keurt d'une arondele.
Errant est saillis en la sele.
Or est il assés plus seürs
Que s'il fust enclos de bons murs.
Mout afice bien en son cuer
Ja tant ne verra a nul fuer
Pour lui mal faire qu'il n'ocie.
Es vousRobinqui ne detrie;
L'espee le conte a levee,
Que il a el sablon trouvee.
Ja caupast au conte la teste,
Mais ses gens vienent sans arreste.
Seur le cheval son signeur monte.
QuantBlondevoit ainsi le conte
Qui ert el sablon bien navrés,
Se li dist:«Dans quens, vous n'avrés
L'amour que vous avés cachie.
Mieudres de vous l'a pourcachie.
Fols fustes quant a mon ami
Joustastes. Il est ore ensi.
A bon droit vous est meskeü,
Car on n'a pas souvent veü
Que riches quens et chevaliers
Daignast jouster a escuier.
Mout sui lie quant mes amis
S'est deseur vostre ceval mis.»
Li quensBlondebien entendi,
Mais nul mot ne li respondi;
Si est dolans ne puet mot dire.
EtJehans, qui sur lui s'aïre,
Revint sur lui sans atargier,
Et les lui le bon maronier,
EtRobinsrevenoit aprés.
Ja fust li quens de la mort pres,
Quant ses gens apoignant i vinrent,
Qui mout a deceü se tinrent
Quant il ensi virent leur conte
Qui ot eü anui et honte.

Pour rescourre leur signerage
Vinrent poingnant et fol et sage.
Qui mix fu montés premiers vint,
Mais cil qui derriere se tint
Fu plus sages que li premiers,
CarJehansert dis tans plus fiers
Pour s'amie que les lui voit.
Pour çou que perdre le doutoit,
Ert aussi fiers comme uns lyons.
Morelbroce des esperons;
Le premier fiert si de s'espee
Que la teste li a colpee,
Et le secont fiert sur le poing
Si qu'il li fist voler bien loing.
Le tierc ocist, s'abat le quart.
Aussi com bestes en essart
S'enfuient por peür del leu
Ainsi guerpissent il le lieu
U il s'embat, pour les grans cox
Dont il leur trence car et os.
Li maronniers prent un destrier,
Si i est montés par l'estrier.
Lui etRobinsavoient pris
A cex qui n'estoient mais vis
Esperons dont il esperonnent.
Dusk'a la mellee randonent
La endroit u virentJehan,
Qui la nuit souffri mout d'ahan,
Car les jens le conte croissoient,
Qui plus et plus tous jours venoient.
Bien erent cent leur anemi,
D'armes apresté et garni,
EtJehansn'estoit que li tiers.
Mout estoit grans li encombriers.
Li vint d'aus garderent le conte
Qui de remonter ne tient conte,
Car durement navrés estoit;
Contreval le cors li couroit
Li sans qui li ist de la plaie,
Dont sa gent durement s'esmaie.
EtJehansas autres combat,
Maint en i geta mort tout plat.
Li maroniers bien li aida,
Qui la ghisarme en sa main a.
A deus cox deus lour en ocist,
EtRobins, qui el cheval sist,
Reçut la nuit mainte colee
Et si reçut mainte testee.
Mais seJehanplus ne cremissent
C'aus deus, tost a mort les meïssent,
Mais tant redoutent ses colees
Pour les testes qu'il eut colpees
C'a cop atendre ne l'osoient.
Espees de loing li lançoient,
Qui li faussoient son hauberc.
Cele nuit i eut fait maint merc.
El cors meïsme le navrerent,
En quatre lieus sanc en sacherent,
Mais ne sont pas plaies morteus,
Petit en est espoenteus.
Des esperonsMorel eslesse;
La ou il voit le grignor presse
Se fiert aussi comme li leus
Es bestes quant est familleus,
Et il li fuient cha et la,
Que nus d'aus atendu ne l'a.

Endementiers qu'ensi hustinent,
Li vint d'aus versBlondeceminent,
K'il virent seule enmi le plain.
Li uns le prist par le lorain
Et li autre par grant esfroi
Li chaçoient son palefroi.
Vers la vile en vont a esploit.
Quant ele saisie se voit,
Ainc mais ne fu si esbahie.
En haut cria:«Sainte Marie!
Amis, or m'avés vous perdue!»
Jehansa s'amie entendue;
Bien entent qu'ele est entreprise.
Sa vie des or mais peu prise
S'a ce cop ne la puet rescourre.
Un glaive prent, puis laisse courre
Morelqui pourprent les grans saus.
Tant acourut qu'il ataint ciaus
Qui mener en voellent s'amie.
Il leur cria:«N'en menrés mie,
Mauvais traïteur losengier!»
Del glaive fiert si le premier
Que par mi le cors li empaint,
Si qu'au morir petit se plaint.
A tere est keüs sans demeure.
Puis traitJehansl'espee a meure,
S'en fiert le secont dusk'es dens,
Si c'a tere caï adens.
Au tierc cop ra ocis le tiers.
Es vousRobinendementiers
Et li maronier. Ambedui
Venoient poignant aprés lui.
Ains qu'a lui fuissent assemblés,
En ot ja quatre acraventés,
Et cascuns d'aus deus au venir
En fist un el sablon jesir.
Jehansne se repose mie:
Celui qui au frain tient s'amie
Tel cop li donna de s'espee
Que le cuisse li a colpee.
Le lorain laist u voelle u non,
Tous afolés ciet el sablon;
Puis li a dit en reprouvier:
«Vassal, il fait malvais quidier
Que nus fins amans pres ne loing
Puist falir s'amie au besoing.
Le main en li mal mis avés,
Vostre droit loiier en avés.»
Tuit li autre, qui ces cox virent,
S'en fuient etBlondeguerpirent,
EtJehansrevint a s'amie,
Si li dist que ne s'esmait mie.
Ele li respondi:«Si fach,
Trop i a de ciaus que je hach.
Par cele amour qu'ensamble avons,
Vous pri qu'en la nef nous metons
Au plus tost que vous poés onques.»
Or n'i ot plus de respit donques
Quant il ot conjurer l'amour.
Vers la nef en vont sans demour,
Mais tex soissante aprés lui tracent,
Qui de la mortJehanmanacent.

Droit en ce point c'a la mer vinrent,
Li soissante si pres les tinrent
Que lueques couvint aJehan
Assés souffrir paine et ahan,
CarRobinset li maroniers
Traient en lor nef leur destriers,
EtBlondemetent ensement,
EtJehanstous seus se desfent.
Maint cop eut et maint en donna,
Mainte teste et maint bras copa.
Mais quant la bele en la nef fu,
Li maroniers mout liés en fu,
Si escria ses batilliers:
«Or tost signeur, il est mestiers
Que nous couronsJehanaidier,
Qui seus se combat el gravier.»
Il respondirent mout leur poise
Que pieç'a ne sont a la noise,
«Mais pour la nef faire garder
Nous feïstes ci demourer.»
Atant salent hors du batel
Et vinrent aJehanisnel
Cui il voient faire mervelles.
Ainc mais ne furent ses parelles,
Car aussi com quant est li pors
Escauffés des ciens par effors
Et il a tous estal leur livre
Tant que les pluiseurs a mort livre,
AinsiJehansseur le sablon
Leur a mis le cors a bandon.
Tant en tua, tant en ocist
Que je cuit de Diu tout ce fist
Pour çou que il ne voloit mie
Ke leur amour fust departie,
Pour ce k'ele ert loial et bonne,
Et Dix tous les biens gueredonne.
La nuit en ocist vint par conte,
Ensi comme je truis en conte,
Sans ciaus que li autre tuerent
Et sans les autres qu'il navrerent.

Atant es vous les batelliers.
Gisarmes dont trence l'aciers
Avoit cascuns d'aus en leur mains.
Ne vint mie des daarains
Li bons maroniers neRobins.
Quant il furent tout au hustins,
Par deça furent vint et trois;
Adont i fu grans li effrois.
Si radement les envaïrent
Li vint qui del batel issirent
Que leur anemis reculerent.
Maint cop eurent, maint en donerent;
La endroit eut cevax ocis
Et chevaliers a tere mis,
Les uns mors, les autres navrés;
Mains poms, mains puins i fu copés.
Duske la ou les quatre espies
Estoient au premier mucies
Les reculerent nostre gent.
Ce fu aRobinbel et gent,
Car lueques mucha il l'escrin,
Quant il vit le premier hustin.
Del sablon l'avoit bien covert,
Mais maintenant l'a descovert,
Puis dist aJehantout souef:
«Sire, retournés vers la nef;
Ma dame est seule demouree,
De peür de vous esfraee.»
Jehansli a dit:«Tu dis voir;
Or ne voel je plus remanoir.»
Atant s'en retournent le pas,
Mais leur anemi sont si las
Et si foulé de la bataille
Que mout couvoitent qu'ele faille.
Ne les chaceront mais auwan,
Trop redoutent les coxJehan,
Que vers la mer tout le pas vient
Et tout au derriere se tient
Pour desfendre les batelliers,
Se nus le chace par derriers.
Encore estoit il surMorel
Qui avoit percie la pel,
Mien essïent, en trente lieus.
Cele nuit ot esté bontius
AJehan, car ses anemis
Ot mout par le destrier mal mis.
Atant entrerent tout souef
Li uns aprés l'autre en la nef.
Tant avoit duré li hustins
Que il estoit ja grans matins.
QuantBlondevoit la revenue
De celui dont ele ot eüe
Si grant paour et si grant doute,
Ele est rasseüree toute,
Fors que de tant que mout s'esmaie
Qu'il n'ait aucune mortel plaie,
Car ele voit en tous costés
Estoit de sanc ensanglentés;
Que de son sanc que de l'autrui
Assés en avoit desseur lui.
Ele le desarme esranment,
Puis le leve mout doucement
D'iauwe le vis, et de vin teve
Les plaies que il a li leve,
Dont il avoit bien dusk'a dis;
Mais assés tost sera garis,
K'eles ne sont mie mortés.
Quant par ses plaies fu bendés,
Au maronier robe emprunta,
Car el bois la soie laissa.
Robinsse desarma aussi,
Puis li ont le vis despali
Que il encor pali avoit
Des ier que la venus estoit.
Et li maronnier au vent metent
Lour voiles, et mout s'entremetent
Qu'il s'en voisent tost et seri.
Li vens es voiles se feri,
Qui les en maine de randon.
Or ne prisent mais un bouton
Ciaus qu'il laissierent el gravier,
En qui il n'ot que courecier.

Mout fu li quens plains de grant ire,
Si grant nus ne le poroit dire,
Quant voit qu'il aBlondeperdue
Et se jent morte et confondue
Et lui aussi navré el cors.
As vis a fait cargier les mors
Et dedens le moustier porter.
Pour aus a fait messe canter,
Aprés les a fait enfouir.
Pour lui et les navrés garir
Manda mires sans nule faule.
La plaie qu'il ot en l'espaule
Fist tenter et apparillier,
Car il en avoit grant mestier,
Puis s'en fist porter en litiere
Duskes en son païs arriere,
Car il n'eut qui li consillast
C'aprésJehanenFrancealast:
«Quant tant avons perdu decha,
Assés tost perdrions dela.
Ce sont debles et anemis
En combatre de parFrancis.
Deble puissent vers aus aler!
Lesse vous vo pourcel pouser,
Vous trouvera pourcel plenté;
N'as plus vers ceste volenté.
- Vous disa bien, dist li quens, nai,
Mauvais sot, et que faire n'ai.»
Aussi n'eut des meuresRenars:
Quant failli eut de toutes pars
Et il vit nule n'en avroit,
Dont dist que cure n'en avoit.
Aussi fist li quens deClocestre
Quant vit c'autrement ne poet estre:
Il dist que il n'en avoit cure.
Tant ot a esrer mise cure,
Dolans et mas et esbahis,
Qu'il revinrent en leur païs.
Ensi li quensBlondeperdi.
De lui des or mais plus ne di,
Ains vous conterai des amans
Qui en la nef furent joians
De çou k'il sont eskapé vis
Des assaus de leur anemis.

Or dist li contes, sans targier
Vinrent deBouloigneel gravier.
Lui dui amant issirent fors,
En la vile en entrerent lors
El milleur ostel qu'il seüssent.
Or ne cuidiés pas qu'il n'eüssent
Avoec aus le bon maronier
Qui leur eut eü tel mestier;
Si eurent, et tant le mercient
Que plus de cinc cens fois li dient
Que mout tres bien li meriront.
Mais pour leur plaies mandé ont
Un mire qui enBoloigneert;
Icil leur plaies cerke et quiert,
Puis dist que nul peril n'i a.
Tex emplastres dessus lia
Qu'en quatre jours queJehansfu
ABouloigne, tous garis fu,
Si que il peut bien chevaucier.
Dont n'i eut point de l'atargier.
A son voloir paia le mire,
Et au maronier prist a dire
Qu'il li renvoieroit deniers
Prochainement quatre sestiers.
Li maroniers mout l'en mercie.
Un matin, a l'aube esclarcie,
Se fuJehansapparilliés.
N'ot mie vestu robe viés,
Car il l'avoit noeve achetee.
Blonderest erroment montee;
Tuit troi montent, leur voie acuellent;
Or n'est il riens dont il se duellent.
Li maroniers demeure arriers
Et avoec lui ses batilliers.
Li doi amant la nuit coitierent
Que droit aHedinherbegierent;
C'est uns biaus castiaus enArtois.
Jehans, qui toudis fu courtois,
Servi s'amie bel et bien;
Cele nuit ne leur failli rien.
L'endemain quant le jor perçurent,
Errerent tant que la nuit jurent
ACorbie, un noble castel,
Et l'endemain tost et isnel
Le droit chemin racuelli ont
Tant qu'au soir vinrent aClermont;
La furent a aise la nuit.
Tant avoient joie et deduit
Li un de l'aultre compaignier,
D'entracoler et de baisier
Que la disme n'en conteroie
Quant lonc tans pensé i aroie.
Car et poisson eurent plenté
Et bon vin a leur volenté.
Si tost com la nuis fu passee
Et il perçurent l'ajournee,
Jehanscommanda aRobin
Que tost s'en voist aDantmartin
Pour dire ses sereurs noveles
Et pour faire les maisons beles.

A tex paroles sont monté.
A s'amour aJehansdonté
Son oste pour lui bien paiier.
DeClermontissent sans targier
EtRobinsd'aus atant se part;
Bien fu montés deseurLiart
EtJehanssist deseurMorel.
Tant se pena d'aler isnel
Robinsqu'aDantmartins'en vint,
Ne d'esploitier ne se retint
Devant qu'il trova les deus suers
Qui grant joie eurent a leur cuers
QuantRobinsleur eut aconté
Le sens, le biauté, le bonté
DeBlondequ'amaineJehans.
Tant sont les puceles joians
De ces noveles c'ont oïes,
Onques mais ne furent si lies.
Les maisons fisent baloiier,
Deseure et desous netoiier,
Puis mandent parens et cousins,
Ensement leur prochains voisins;
Ensi l'eutJehanscommandé.
Ses trois freres ot tous mandé,
Qui aPariso le roi sont;
Demain, ains qu'il soit jors, venront.
Robinsne fu lens ne escars,
Ains fist venir poissons et cars
Et vins d'Auçoirreet d'Orlenois,
Qui sont bon a boire en tous mois.
Aprés revolt a el entendre.
 [...] 
Bien se seut de tout entremetre:
Sur les hestous fist taules metre;
Pain fist venir du boulengier,
Panetier fist et boutillier
Ainsi comme il vit faire a court.
Aprés a la quisine court
U il avoit a plenté keus
Qui eurent aiguisié a keus
Leur coutiaus pour faire hastiers.
Et gens vinrent endementiers
Selonc çou que il pres manoient,
Et aRobintuit demandoient
Des noveles. Il leur en dist
Tant qu'en mout grant joie les mist,
Car del bienJehanmout lié sont.
Et les deus suersJehanque font?
Leur cors appareillent et vestent,
Au plus tost que pueent s'aprestent
Pour recuellirBlondea honeur,
Et s'eurent mandé sans demeur
A un mercier trente cendaus,
Et les tailleürs avoec aus.
Robes font faire sans delai.
Ensi tout joiant, a cuer gai,
AtendentJehanet s'amie
Qui trop ne se coitierent mie
D'errer, pour çou que il voloient
Trouver tout prest quant il verroient.
Si feront il, tout est ja prest.
Contre le vespre sans arrest
Issirent hors cil de la vile,
Mien essïent, plus de troi mile,
Pour aus veoir et bienvegnier.
Cil a cheval sans atargier
Jehanet s'amie encontrerent;
Mout hautement les bienvignierent.
Cascuns disoit:«Li Rois del monde
Doinst aJehanjoie et aBlonde!
Bien devons amer et chierir
Qui en cest païs fait venir
Damoisele a si grant biauté;
Miex en vaurra la roialté.»
Ainsi disoient tuit et toutes,
EtBlonderespondoit as routes
Que Dix leur doinst bone aventure.
Ensi la petite ambleüre
Vont tant saluant et parlant
C'a l'ostel vinrent a itant.
Plus de vint chevalier vont tendre
Leur bras pour la bele descendre.
Au descendre n'eut nul ahan.
Es vous les deus sereursJehan
Qui le bienviegnent sans arreste;
Mout sont lor cuer plain de grant feste.
Si bele fu leur acointance
Que bien doit estre en ramembrance.

Atant entrerent en la sale
Qui n'estoit mie orde ne sale,
Mais bele et nete et baloïe.
Mainte taule i avoit drecie.
Les deus sereursBlondeen menerent,
Qui de li servir se penerent
Es chambres pour cangier sa robe.
Une en vesti qui mout fu noble,
D'une escarlate tainte en grainne,
Puis revint en la sale plaine
Des chevaliers et des serjans.
Entr'aus ert la parole grans
De la biauté dont virentBlonde;
Tuit dient n'a pareille u monde.
Atant s'assirent au souper.
Qui vaurroit lor mes aconter,
Il feroit trop longhe demeure.
Jehansles sert tous et honeure,
Que bel entremettre se sot,
Car toutes honeurs apris ot.
Tant vin leur donna et tant mes
Que de tant n'eut servi ainc mes.
Quant soupé orent, si fu nuis.
Toute nuit carolerent puis
Dusk'atant qu'il dut ajourner,
Adont s'alerent reposer
Duskes atant qu'il fu grans jors.
Or n'i eut mais plus lonc sejor
Jehansque s'amie ne pregne.
Si frere, dont la joie engraigne,
Vinrent bien matin deParis.
Ne furent pas leur cuer maris
Quant il ontBlondesaluee,
Et il ot si bel esgardee,
Mout en furent joiant et lié.
Atant eut l'on apparillié
L'autel pour la messe canter.
Je ne sai qui ala conter
As menestereus cele feste,
Car plus de trente sans arreste
En i vinrent, mien escïent.
Chevaliers i eut plus de cent,
Et bien deus cens de dames beles,
Que puceles que damoiseles,
Et encor plus en i eüst
Se la feste atargie fust.
Jehansne l'osa plus targier,
Tous jors se doutoit d'encombrier.

Atant fuBlondeapparillie:
Cote de drap d'or bien taillie
Avoit, et a son col mantel.
Bien en valoient li tassel,
Mien escïent, quatorze mars.
Si biau cevel erent espars,
Lascement mis a une trece.
Ne fu mie plains de perece
Qui teus les fist, car dusk'au çaint
S'estoient ja tout entrataint,
Plus biaus que je ne devisai
Au premier, quant de li parlai.
Autre devise n'en voel faire
Fors tant que sa biautés esclaire
Trestous les lieus ou ele vient.
Uns capelés ses chevex tient,
Qui ert de fin or reluisant.
Un frumal eut el pis devant,
De chiaus qu'el aporté avoit;
Li rois nul plus rice n'avoit.
Ele eut aumosniere et çainture.
En tant comme li siecles dure
Ne fust sa pareille trouvee:
D'or et de pieres ert ouvree,
Et de pelles gros comme pois;
Qui la fist plus i mist d'un mois;
Cent livres, mien essïent, vaut.
Atant es vous venu en haut
Le prestre dedens la capele.
Par nonJehanetBlondeapele,
Puis demanda chascun par soi
S'il voellent estre ensamble a loy.
S'ainsi dire ne convenist,
Cascuns d'eus deus a sot tenist
Le prestre de cel demant faire,
Qu'il n'est riens qui tant leur puist plaire
Ne dont aient tel desirier.
Si ont respondu sans targier
Que de cuer bonnement le voellent.
De ce dire point ne se duelent.
Atant a prise la fiance
Cascuns d'aus de ceste aliance.

Espousé sont, au moustier vont
Et le service escouté ont.
Aprés la messe s'en retornent
Et pour disner leur cors atornent.
Li chevalierBlondearresterent,
Pour mengier seoir la menerent.
Lour mes ne vous vol deviser
Fors tant qu'il orent biau disner.
Aprés disner i eut vïeles,
Muses et harpes et freteles
Qui font si douces melodies,
Plus douces ne furent oïes.
Aprés coururent as caroles
Ou eut canté maintes paroles.
Selonc çou queJehanseut gent,
Se contint cel jor bel et gent.
Par tans, s'il puet, plus en avra,
Car chevaliers estre volra
De la main au roiLoeïs
Qui n'estoit mie loeïs.
Noeces ki furent si hastees
Ne furent ainc miex devisees.
Qui i fu, il eut son voloir
Ne ne fist riens son cuer doloir;
Joie eut toute jour demenee,
Mainte canchon i eut cantee.
Quant il fu vespres, si souperent.
Aprés souper recarolerent
Tant qu'il fu de nuit une piece.
Atant la carole depiece,
Si burent, et puis vont jesir,
DontJehansavoit grant desir.
Li prestres beneï leur lit,
Puis couchierent par grant delit
Les deus sereursJehanicele
En qui cuer Amours renovele.
Ne fist mie longe demeure
Jehans, ains espia bien s'eure.

QuantJehanseut par tout veü
Et fait çou qui lour ot pleü
Et il seut queBlondeest couchie,
Ne cuidiés pas qu'il li dessie.
Le cuer joiant vint dusk'au lit.
La cambre vuide sans despit,
N'i remest dame ne pucele
Fors que tant seulement icele
QueJehansdurement couvoite.
Du despouillier errant se coite,
Puis se glace el lit les s'amie,
Entre ses bras l'a embracie.
Or est venue l'assamblee
Qu'il ot tante fois desiree.
Or ot il le sourplus d'amors
Dont tenu s'estoient tous jors.
Or n'i estuet mais point de gaite,
En tous sens ont joie parfaite.
Or ont il del tout leur voloir,
Or ne fait riens leur cuer doloir.
Selonc çou que desiré eurent
Le ju d'amours que gardé eurent,
Selonc çou ont or plus de joie.
Blondetant aJehans'otroie
Que de pucele pert le non.
Ne l'en caut vaillant un bouton,
Car bien l'eut gardé dusk'au point.
EtJehanssouvent se rejoint,
Souvent acole, souvent baise,
Ne li souvient mais de mesaise.
De grieté ne leur souvient mes.
Amours les sert de si dous mes
Qu'en petit d'eure maistre furent
Du ju c'onques mais ne connurent,
Qu'Amours leur ensegne et Nature.
Ne metoient mie leur cure
Au trop haster, n'en ont talent.
Tost commencier et jouer lent
Et aprés l'un jeu l'autre prendre,
Ce leur seut bien Amours aprendre.
Mout ont amours jeus paringaus.
Ja tant ne feront d'enviaus
Qu'il leur caille li quex gaaint.
Des bras se tienent entreçaint,
Bouces baisans, les cuers jointis,
De çou ne sont mais aprentis.
Tant a li uns de l'autre joie
Que conter ne le vous saroie,
Ne ja n'en seroie creüs
Fors des amans qui ont eüs
Les tormens d'amors pour les biens,
Cil ne m'en mescroiront pour riens.
Ne puet entendre d'amours conte
Nus hom qui ne set que ce monte,
Fors tant cascuns puet bien savoir,
Quant on plus desire a avoir
Aucune cose et il avient
Que cele cose a voloir vient,
De tant comme ele est desiree,
De tant est ele plus amee
Du couvoteour quant il l'a.
Pour çou que ce conte oï a,
S'il a bien entendu les max,
Les grans paines et les travax
Et les doutes c'orent eües
Qui or sont en joie venues,
Bien doit savoir que grant joie ont.
Tant entreconjoï se sont
Que de dormir ne lor souvint
Dusques atant que li jours vint.
Dont se leverent en es l'eure.
 [...] 
Les suersJehanBlondeleverent
Et belement l'apparillierent,
Puis alerent le messe oïr
Qui mout lour vint bien a plaisir.

Quant la messe cantee fu,
Li disners apparilliés fu,
Si s'asisent tuit, ce me samble,
Dames et chevalier ensamble.
Assés eurent aval les tables
Vins et viandes delitables.
Aprés disner caroler vont;
Dusk'a none carolé ont,
Puis leur convint a el entendre.
ABlondealerent congié prendre
Et aJehanque mout amerent.
A lour ostel dont s'en ralerent.
Jehansretint dis chevaliers
Et ses freres qu'il eut mout ciers.
Icil li tenront compaignie
Et hounourront sa douce amie
Et avoec aus sejorneront
Et de sa maisnie seront.

Or estJehansavoequesBlonde,
Or est il li plus liés du monde,
Or n'est il riens qui li anuit.
EtBlondequi a le cuer vuit
De tout malisce et plain de bien
Rest si lie ne li faut rien.
Le jour ont bele compaignie
Et les nuis ront si douce vie
Qu'il n'est nus qui le seüst dire
Ne clers qui le seüst descrire.
Il n'est nus ki leur nuise mes,
Fors sans plus couvoitier la pes
Dou bon conte deSenefort,
Mais mout s'en vaurront pener fort.
D'autre part d'estre chevaliers
RavoitJehansgrant desiriers.
Quant il eut sejourné uit jours
Avoec cele ou sont ses amours,
Si distJehansqu'il veut aler,
Se il li plest, au roi parler:
«Car je le voel de cuer requerre
Que il envoit enEngletere
A vostre pere, et qu'il li mant
Pour Diu k'il face acordement
A vous et ensement a moi.
Se li rois l'em prie, je croi
Il est si bons et si preudom
Que tost avron de lui pardom.
Aprés, combien que il me couste,
Li prierai c'aPentecouste
Me viegne faire honour et feste.
Ce jour vaurrai faire grant feste,
Car il me fera chevalier,
Et mes freres que j'ai tant chier.»

Blondel'entent, mout bien l'otroie.
Atant aqueutJehanssa voie.
Congié prent, aPariss'en va
Ou le roiLoeïstrouva.
A son ostel est descendus,
Puis s'en est a la court venus.
Ne vint pas si a escari
Dis chevaliers n'eüst o lui,
Et ses freres que mout amoit.
Dusques au roi en vint tot droit,
Si le salua erroment,
Et li rois debonairement
Li a dit:«Jehan, bien viegniés.
De vostre aventure sui liés;
La novele m'a l'en contee:
Vostre amie avés espousee
Qui au premier fu vostre dame?
- Sirë, on vous dist voir, par m'ame.
Par sa grant deboinaireté
M'a geté hors de la durté
Qui en moi eüst la mort mise
Se pité n'eüst pour moi prise.
Mais a vous vieng comme a signeur
A qui je doi foi et honneur,
Si vous pri que vous envoiés
AOsenefort, et proiiés
Mon signeur, se mal cuer nous porte,
Pour pitié que il s'en deporte.
Se fait li ai desavenant,
Je l'ai fait sur moi desfendant;
Ensi faire le m'estevoit
Ou a morir me couvenoit.
D'autre part, il m'abandonna,
Quant de lui parti, et donna
Congié, se je mais revenisse,
Hardïement du sien preïsse.
De chou le vols mout merciier,
Si li respondi sans targier,
Se Dieu plaist, encor revenroie
Et encore del sien prendroie.
De çou li ai couvent tenu,
Car il m'est ainsi avenu
Que j'ai sa fille a femme prise
Et a grant grief enFrancemise,
Car autrement fuisse je mors,
Car an li gist tous mes confors.
Or vous pri que vous li priiés
Que, s'il en est vers moi iriés,
Que son maltalent nous pardoinst
Et sa grasce et s'amour nous doinst.
Aprés vous pri c'aPentecouste,
Ou mainte grant feste s'ajouste,
Voelliés aDantmartinvenir,
Cel jour vaurrai feste tenir.
Se il vous plaist, itant vous quier
Que vous me faites chevalier
Et mes trois freres qui ci sont,
Qui mout grant convoitise en ont.
Se il vous plaist, rois deboinaires,
Voelle vous plaire cis afaires.»

Li rois respont:«Jehanamis,
Tant a Dix en vous de bien mis
Que de vostre honour ne me duel.
Vostre requeste faire voel,
Et encor pour vostre avantage
Vous doing a tous jors en hommage
La vile dont portés le non;
Dammartinavrés de mon don,
Or voel que vous en soiiés quens.
Pailliavrés, qui vous ert buens,
EtMonmeliantde desus,
Sis mile livres vaut et plus.
La tere que j'ai chi nommee
En la lettre sera ditee,
Ki enEngletereen ira.
Mes seaus li tiemoignera
Que deDammartinestes sires.
Ja puis ne devra avoir ires
Se vous avés sa fille prise,
Car ele s'est en bon lieu mise.»
Jehansl'entent, tant en est liés
Qu'a jenous li va dusk'as piés.
Le soller li eüst baisié,
Mais li rois l'a amont drecié.
Errant son homage pris a
De la tere qu'il devisa,
Et en aprés l'en a saisi
D'un gant dont il se dessaisi.
FolieJehandemenast
Se il le roi n'en merciast.
Li sens que Dieus eut en li mis
Li fist avoir des bons amis.
Li rois a apelé isnel
Celui qui portoit son seel,
Si li dist k'il seelera
Tex lettres comJehansvolra,
Une chartre de la conté
Dont il li a faite bonté,
Et unes lettres de priiere
Vers le pere a s'amie chiere.
Fait fu, puis ke li rois l'ot dit,
Tost fu seelé et escrit.
Puis apela deus chevaliers
Qui erent de ses consilliers,
Si leur a dit qu'il s'en iront
VersEngletere, et porteront
Ses lettres aOsenefort.
Le conte dient en bon port
Est sa fille enFrancevenue,
Car des bons ert plus chier tenue,
Et s'est deDammartincontesse.
«Dites li bien qu'il s'esleeche,
Que sa fille est bien assenee.»
Li chevalier, qui il agree,
Dient que deboinairement
Feront le sien commandement,
Car de l'onourJehansont lié.
Or vous seront li non noncié
De chiaus qui i furent tramis:
Li uns ot non mesireGuis,
Li secons mesireGuillammes.
N'en avoit pas trois el roiamme
Qui un message miex feïssent
Pour paine que il i meïssent.
Leur oirre apparellent le soir,
Car au matin vaurront mouvoir.

Atant ala souper li rois
Qui mout fu sages et cortois.
Jehans, qui ot le cors metable,
Servi devant lui a le table,
Et si frere, qui au roi sont,
Reservent aval et amont.
Assés eurent a grant fuison
Bons vins, bone char, bons poissons.
Aprés souper dusk'a la nuit
Alerent surSaineen deduit.
EnJehann'eut que ensignier,
Mout seut la nuit bel compaignier
Les chevaliersGuillammeetGui,
Qui en message iront pour lui.
Quant il fu tans, couchier alerent.
Au matin plus ne sejornerent
GuillammeetGuis, ançois s'esvellent,
Si se huesent et appareillent.
Leur garçon et leur escuiers
Sans arrest troussent lor sommiers,
EtJehanset ses compaignons
Furent ja monté es arçons,
Car aler veut un peu leur voie
Pour faire compaignie et joie.
Atant acuellent lour cemin.
DeParisissirent matin,
Par miSaint-Denischevaucerent,
Dusk'aLuisarcesne finerent
Ou leur disners estoit ja quis,
Car un leur keu, qui en ert duis,
Avoient devant envoiié
Qui leur eut tout apparillié.
Disner eurent a leur talent.
Aprés disner ne furent lent,
Ançois acuellirent leur voie,
EtJehansencor les convoie
Tant que deLuisarcesissirent.
Tantost com furent hors, dont dirent
AJehanli dui chevalier
Par amours qu'il s'en voist arrier.
Jehansleur dist, quant il leur plest,
D'aus se partira sans arrest.
Atant aRobinapelé
Qui eut cheval bien enselé,
Si li dist que sans arrester
Voist avoec aus dusk'a la mer
Et die au maronier loial
Que il les passe outre sans mal
Et repasse a leur revenir,
Et puis voelle avoec aus venir
ADantmartinaPentecouste
Et ne le laist pour riens qu'il couste.
Robinsrespont bien li dira,
Volentiers avoec aus ira.
Atant pristJehansle congié,
Mais ançois lour ot mout priié,
Son signour dient de par lui
Qu'il li prie pour Dieu merci.
Il dient que bien li diront.
Atant departent, si s'en vont
Li dui chevalier vers la mer,
EtJehansou il doit amer.
DeDantmartinprendent la voie,
Mais ses freres devant envoie
Pour apparillier le doignon
Dont li rois li avoit fait don.
De chevaucier se hastent tant
C'aBlondesont venu batant,
Si li ont tout dit et conté
L'amour, l'onnour et la bonté
Que li rois ot faiteJehan.
Ne li firent pas grant ahan
Quant il li dient que contesse
Ert deDammartinsans promesse,
Et que li rois enEngleterre
A envoiiet pour sa pais querre,
Et qu'aPentecoustevenroit
Et tous chevaliers les feroit.

QuantBlondeentendi ces noveles,
Saciés que mout li furent beles.
Mout doucement Dieu en mercie,
Car bien set qu'il li fait aïe.
Ele a si grant joie a son cuer
Que tous anuis a jeté puer.
Et li frereJehanalerent
El chastel, et si saluerent
Celui qui i ert pour le roy.
Courtoisement et sans desroi
Li ont de par le roi baillie
Une lettre, et cil l'a saisie,
Et voit dedens que li rois mande
Qu'aJehandeDammartinrende
Toute la vile et le castel.
Et il si fist, qu'il l'en est bel.
Tost fu la nouvele espandue
Et par mi la vile seüe
Que la vile estJehandonnee.
Mout leur plaist a tous et agree,
Car il estoit de tous amés.
Par tans sera sires clamés.

Atant vint el chastelJehans,
Qui estoit biaus et nes et grans.
S'amie a l'encontre li court,
Quant le vit venir en la court,
EtJehansde ses bras le lie,
Plus de trente fois l'a baisie.
Puis s'en entrerent en la sale,
Qui n'estoit mie orde ne sale.
Le souper eurent apresté
Li keus qui s'estoient hasté.
Aprés souper dusqu'a la nuit
Se sont esbatu en deduit,
Puis vont couchier quant il fu tans,
Et cele nuit contaJehans
A s'amie de tex noveles
Qui li furent plaisans et beles.
Tant ont matere de parler
Et tant d'amours pour manovrer
Que, se trois nuis en une fuissent,
De jouer anuié ne fuissent.
Mout leur plaist, mout leur atalente
Li jus qu'Amors leur represente.
Contre le jour, en grant soulas,
Se dormirent tout bras a bras;
Ainsi dusk'a tierce dormirent,
Dont se leverent et vestirent,
Puis si alerent au moustier
Pour escouter le Dieu mestier.
Mout erent bien en Dieu creant,
S'en eurent avantage grant,
Car Dieus crut leur amour tous jors
Et monteploia leur honours.
Sages est qui a lui se tient.
Nus biens n'est se de Dieu ne vient.
Quant il eurent la messe oïe,
Jehansne vaut atargier mie,
Ains manda parens et cousins
Et ensement tous ses voisins,
Qu'aPentecouste, sans demeur,
Viegnent a lui pour faire honneur,
Avoec aus et filles et fames.
Tant manda chevaliers et dames
Que, quant il seront venu tuit,
Grant joie i ara et grant bruit.
Aprés aJehanspourveüs,
Ne veut mie estre deceüs,
Ciaus qui serviront a sa feste.
Ses keus, ses boutilliers apreste,
Ses fouriers et ses panetiers.
Bien seut deviser lor mestiers
Com cil qui de bien ert apris.
Par son sens se mist en haut pris.
Ains quePentecoustevenist,
Li païs maint present li fist:
Li uns cras bués, li autres pors,
De maintes pars eut grans apors;
Et voleïlle et venison
Pourvit tant qu'il en eut foison.
Mout a fait faire grant atour.
Or n'atent mais fors que le jour
DePentecouste, qui est pres.
Mais de lui le conte vous les.
Un petit m'estuet que je cont
Des deus chevaliers qui s'en vont
Outre la mer enEngletere
La paisJehanetBlondequerre.

Li contes dist que la journee
QueJehansfist d'aus dessevree
Dusques aClermontcevauchierent
Et cele nuit i herbegierent.
L'endemain jurent aCorbie,
Une vile bien aaisie.
AHedingjurent au tierc jour,
Mais n'i fisent pas lonc sejour.
Tant esploitierent leur besoingne
Au quart jour vinrent aBouloingne.
En l'ostelJehandescendirent
Pour çou que nul milleur n'i virent,
EtRobinsa la mer ala.
Tant a quis decha et dela
Qu'il a le maronier veü,
Qui grant mestier leur ot eü.
Mout fu liés quant il le perçut.
Li maroniers tost le connut,
Li uns de l'autre a joie eüe.
De par son maistre le salue
Robins, et puis li a retrait
La requeste que il li fait,
Qu'il soit a sa chevalerie
Et que il past a sa navie
Les deus messages chevaliers.
Li maroniers dist:«Volentiers»,
Qui mout est liés del mandement.
Atant s'en vienent erranment
La ou li chevalier estoient,
Qui a lour ostel s'aaisoient.
Robinsleur dist:«Ves chi celui
Qui vous passera sans anui.»

Li chevalier furent mout lié
Quant si tost fu apparillié.
Atant fu la viande preste,
Si souperent sans longue arreste
Et puis couchierent dusqu'au jour
Qu'il se leverent sans sejour.
Iaus et leur harnas tout souef
En alerent dusk'a la nef.
Adont n'aRobinsplus targié,
Ançois leur demanda congié.
Il li donnent et si li prient,
Et debonairement li prient
Que il die lour maistre bien
Del message ne se dout rien.
Robinsdist que bien li dira.
De chevaucier dont s'atira,
Ne fina ne soir ne matin
Devant qu'il vint aDantmartin.
A son signeur, qui mout fu sages,
A dit noveles des messages
Et du maronnier qui venra
Avoec aus, riens ne le tenra.
Mout en sont liéJehansetBlonde.
Et li message en mer parfonde
Entrerent dedens le vaissel,
Qui outre les mena isnel.
ADouvre, pour voir le vous di,
Disnerent a droit miedi.
Li maroniers en mer demeure
Et dist que il atendra l'eure
Que la revenir deveront.
Li messagier atant s'en vont.
Par plains et par haus bos plains d'ombres
Chevauchierent duskes aLondres.
En deus jours de la mer i vinrent,
Mais lueques lonc sejour ne firent.
Une nuit en la vile jurent.
L'endemain, quant le jor connurent,
Remonterent sor leur chevaus,
Et chevaucent tant mons et vaus,
A sis lieuwes d'Osenefort
Jurent la nuit, ne homme mort
Ne sanlerent mie au matin,
Ains accuellirent leur chemin.
En la vile ains tierce en entrerent
Et a un bourgois demanderent,
Qui sot parler françois mout bel,
Se li quens est en son castel.
Li bourgois leur dist:«Oïl voir.»
Adont font leur chevaus movoir
Tant qu'el castel en sont venu.
Tost furent leur estrier tenu
D'escuiers ki jus assamblerent.
Pour çou que François leur samblerent,
Pensent que noveles orront.
Leur paleffrois establés ont
Leur escuiers et leur maisnie.
Tost leur fu la table ensignie,
Et li messagier les a les
En sont el grant palais alés.
Le conte trouverent parlant
De sa fille a un sien amant.

Atant es vous les deus messages.
MesireGuillammesfu sages,
Si prist la parole sur lui:
«Sire, dist il, de par celui
Qui est Sires poesteïs,
Vous mande salusLoeÿs
Qui deFranceest sires clamés,
Et cil dont vous estes amés,
Vostres genres, et vostre fille,
Qui nostre païs pas n'aville
Pour çou se dedens est entree;
Car au tesmoing de la contree,
Ele a tant biauté et bonté
Que ne poroit estre conté,
EtJehanspar est si courtois
Qu'il n'i a son per enArtois.
Tant set li rois en aus de bien
Que il ne veut souffrir pour rien
Que vous aiiés vers aus descort.
SeJehansa sans vostre acort
Prise cele dont est amés,
Par droit n'en doit estre blasmés,
Ce leur a fait force d'amour,
Dont ont eüe grant ardour.
Or vous mandent par amistié
Que vous aiiés d'aus deus pitié,
Et li rois deFrancevous mande
Que il a fait a aus offrande
De la conté deDantmartin.
Foi que doi Dieu etsaint Martin,
Saisir l'en vi et faire hommage.
Et encor de tant vous fas sage:
Tant a li bons roisJehanchier
Que il le fera chevalier
APentecouste, u il n'a gueres,
Et avoecques lui ses trois freres.
Or vous mandent il et li rois
Que vous aiiés cuer si courtois
Que vous ne portés maltalent
Ciaus qui de bien faire ont talent.
Et pour vous faire plus certain,
Ves ci les lettres en ma main
Que mesires a vous envoie.»
Li quens les prent, si les desploie.
Lire set bien, ses a leües;
Toutes teles les a veües
Com li chevalier ont conté.
Es le vous en joie monté.

Or ot li quens çou ki li plest;
Si a respondu sans arrest:
«Signour, mout avés courtois roi.
Ne me mande mie desroi,
Mais mout grant deboinaireté,
Et je ferai sa volenté.
Puis que ma fille est espousee,
Cruex seroit la dessevree.
Grant amour lour a ce fait faire.
En grant peril lour convint traire
Hors du païs, si com j'entans.
A la mer en ot grant ahans,
Si s'i prouva, ç'oï conter
Que lui tierc en fist cent donter.
Ses cors tous seus en une nuit
En tua plus de dis et uit.
Bien li doit valoir, ce me samble,
Ses sens et sa prouece ensamble.
Onques puis que je l'oï dire
De cuer je ne li portai ire,
Et se jou ore li portaisse,
Pour vostre roi li pardonaisse,
Qui tant a el cuer gentillece
Que de ma fille fait contesse.
Si m'aït Dix, point ne m'en duel!
De joie avoec vous aler voel.
A sa chevalerie irai,
Ne ja puis ne m'en partirai
D'avoec aus, mais toute ma vie
Serai mais en leur compaignie.
Ja mais n'avrons vie rebourse,
Tous jors mais serons d'une borse.
Bien soiiés vous andoi venu!
Avoec moi estes retenu
Dusk'atant c'apparillie ert
La voie qui a moi affiert.
Si a point la voie tenron
C'aPentecoustela seron.»
Atant deus escuiers apiele:
«En la chambre, les la capiele,
Fait il, ces chevaliers menés
Et d'aus bien servir vous penés.»
Il respondent a son commant.
En la chambre vont lïemant
Li chevalier aus deshouser,
Et li quens sans plus reposer
Leur a envoiié deus hanas,
N'ot si rices dusk'aBaudas.
En cascun avoit dis mars d'or.
Aprés leur envoia encor
D'escarlate robes entieres
Et bonnes foureüres chieres.
De ces robes leur cors vestirent
Et aprés de la cambre issirent.
El palais revinrent au conte
Qui grans deboinaireté donte.
Mout l'ont durement merciié
De chou qu'il lour ot envoiié.

Entretant fu li disners pres,
Si s'assirent. Mais ki leur mes
Vous vaurroit conter et retraire,
Trop grant conte i couverroit faire.
Assés eurent mes delitables.
Aprés disner ostent les tables.
Trois jors sans grief et sans mesaise
Sejornerent a mout grant aise
Li messagier. Et en dedens
Fu li quens de cuer entendans
A faire son oirre aprester,
Car luec ne veut plus arrester.
Chevaliers manda dusk'a trente,
Qui od lui iront sans atente.
Chevaus de pris ne biaus sommiers
Cargiés de soie, de deniers
Ne vaut laissier, que il peüst,
Que bien quatre vint n'en eüst,
Moitié sommiers, l'autre cevaus.
Dix! tant dras d'or et tant cendaus
Et tant esterlin monneé
Et tant ermine conreé
I fist trousser et emmaler!
Tous jors mais devra on parler
Des biaus presens que il en fist.
Quant tout fu apresté, si dist
As messagiers, quant il vaurront,
Que a la voie se metront.
De ce leur fu durement bel,
Si li respondirent isnel
Que bien estoit de mouvoir tans.
Li quens, qui ne savoit le tans
Ne l'eure de son revenir,
Ne se fist pas pour fol tenir,
Ains laissa en tel main sa terre
Que nus n'i conquist riens par guerre,
Puis s'en parti a grant deport
A un matin d'Osenefort,
Avoec lui trente chevaliers
Et plus de soissante escuiers.
Ne chevaucent pas com vilain
Li chevalier, tout ont lorains
Et seles tout d'une maniere.
De camelin pour la pourriere
Avoient clokes paringaus,
Fourrees de vermeus cendaus.
Bien samble que a feste voisent,
Car en chevauçant se renvoisent
Li uns de biaus contes conter,
Li autres de cançons canter.

Ne vous voel conter leur jornees.
Tant sont alé mons et valees
Qu'il sont dusk'a la mer venu.
Lonc sejour n'i ont pas tenu,
Car li maroniers les pourvit.
En une bone nef qu'il vit
Fist mettre sommiers et destriers,
Roncins, palefrois et deniers,
Et en sa nef, qui mout ert fort,
Mist le conte duSenefort
Et toute sa gent avoec lui.
Li maroniers ot joie en lui
Quant li messagier li conterent
La response que il troverent
Au conte ki s'est mis a voie
PourJehanfaire honeur et joie.
Mout en fu li maronniers liés,
Et vint au conte mout haitiés,
Si li conta la grant mervelle,
Dont li quens forment s'esmervelle,
ComentJehansestoit passés.
«Certes, bien dut estre lassés,
Respont li quens, mout ot mescief;
Ma fille passa a grant grief.
Et pour tant que vous li aidastes
Et que la vie leur sauvastes,
Vous doing cinquante mars d'argent.»
Che fu au maronier mout gent.
Entre tex mox tant nagié ont
Que aBouloignearrivé sont.
De la mer issent au rivage.
Sans encombrier et sans damage
Firent hors traire leur chevaus
Et l'autre harnas avoec aus.
Li keu, sans plus lonc respit prendre,
Vont en la vile l'ostel prendre.
Pris l'ont si bel, il n'i ot el,
Qu'aprés celui n'i ot autel.
Li quens i vint et sa gent toute
Dont mout estoit bele la route.
Mains hom en laissa sa besoigne
Pour aus veoir par miBouloingne.
Et li quens a l'ostel descent,
A son descendre eut plus de cent,
Les deus chevaliers avoec lui,
MesireGuillamme, o liGui.
Icil dui pres le compaignoient,
Car du conte mout bien estoient;
Que pourJehanque pour le roi
Les honeroit autant com soi.
Quant leur hueses furent ostees,
Leur tables furent aprestees,
Si souperent a grant delit.
Aprés çou furent fait leur lit
Endementiers qu'il escouterent
Menesterex qui vïelerent,
Car sans tel jent mie n'estoient;
Demie dousaine en avoient
Qui mout leur firent de deduis.
Tant se deduisent qu'il fu nuis,
Dont vont couchier dusk'al demain
Que il se leverent bien main.

Cele nuit mout a aise furent,
Mais au matin ne se recrurent,
Ainçois au cemin se remirent,
Et le maronier monter firent
Sur un palefroi que li quens
Li eut donné, qui mout ert boens.
La u volt il avoit ja mis
L'argent qui en mer fu pramis;
Ainc puis ce jour ne fu fors rices,
Ne li convient puis estre chiches,
N'ainques puis ne fu maroniers
Fors quant ses signours droituriers,
Li quens uJehans, vaut passer.
Si bien seut leur amour brasser
Que puis tous les jours de sa vie
Fu en lour ostel de maisnie.
Son avoir mist en bonnes mains,
Si s'en parti, qu'il ne pot ains.
Ains disner le conte rataint,
Qui de cevauchier ne se faint.
AMousteruelcel jour disnerent,
Et puis dusk'aHedingalerent.
A l'endemain, au point du jour,
Remonterent tout sans sejour.
Adont vinrent li dui message
Au conte, et de çou li font sage:
«Sire, dist mesireGuillames,
Vous estes entrés ou roiame
Dont mainte gent lie ferés.
Dusqu'aClermontn'a, ce savés,
Que deus journees bien aisieues,
Et se n'a de la que vint lieues
Dusques la u sera la feste.
Venredi venrés sans arreste
AClermont, tout droit a la nuit,
Et l'endemain si ert la nuit
DePentecouste. Et tant vous di
Que che jour, ains de miedi,
Porrés veoirJehanaBlonde
Qui seront li plus lié del monde
Quant il savront vostre venue.
Ne puet trop tost estre seüe
Novele dont puet venir joie,
Si vous prions que ceste voie
Nous laissiés devant vous coitier
Pour vostre fille rehaitier,
EtJehan, car grant joie aront
Quant vostre venue saront.»

Li quens respont que mout li plest.
Dont prendent congié sans arrest
Li dui chevalier maintenant,
Puis s'en partent esperonant.
Avoec aus va li maronniers,
A envis demourast arrier.
Escuiers pour aus servir mainent.
Cele journee tant se painent
Et tant alerent mons et vaus,
N'espargnierent pas lour cevax,
Que de deus journees font une.
Ains qu'a la nuit levast la lune,
Vinrent a l'ostel aClermont
Dont li chastiaus siet en un mont.
Cele nuit illuec reposerent
Et l'endemain matin leverent,
Si chevaucent grant aleüre.
Tant ont coitie l'ambleüre
Qu'il sont venu ains bonne pieche
ADantmartinque il fust tierce.
El castel au perron descendent
Et a aler amont entendent.

JehansetBlonderevenoient
Del moustier ou oï avoient
Le service de ce haut Roi
En qui il n'a point de desroi.
Sans arrest les a conneüs
Jehansquant il les a veüs,
Si keurt vers aus et les acole,
Mout doucement a aus parole
Et leur demande ques noveles.
Il respondent:«Bonnes et beles:
Li quens d'Osenefortvient chi,
Legierement avrés merci,
Car plus vous aime que riens nee.
Sa fille tient a bien donnee.
Veoir vous vient a grant noblois;
N'a tant vaillant li quens deBlois
Com li tresors vaut qu'il amaine.
Sa route n'est mie vilaine,
Ains i a trente chevaliers
Et plus de soissante escuiers,
Tant palefroi et tant sommier
Et tant garniment bon et chier
Que la grans plentés si m'encombre
Que n'en savons dire le nombre.
Vers nous n'a mie esté escars:
Nous deus a donné d'or dis mars
Et beles robes et parans,
Ainc teles n'orent nos parans.
Mais soiiés liés, ne remanra
Que demain ains midi venra.
-Jehan, ce dist li maroniers,
Je vous redoi mout merchiier,
Car cinquante mars m'a donnés.
Bien m'a les biens guerredonnés
Que je vous fis au passer cha.
Or soiiés liés car il vient cha.»

JehansetBlondeont escouté
Çou que li message ont conté.
Or est doublee leur grant joie.
Si liet en sont que ne poroie
Dire la joie que il ont.
Les chevaliers festoiiés ont
Et le maronier ensement
Que il amoient durement.
Or estBlonderasseüree
Quant a son pere ert acordee.
La novele tost s'estendi
Par mi la vile et espandi
Que li peres leur dame vient.
Dist l'uns a l'autre:«Or nous convient
Faire la vile netoiier.»
Qui donques veïst desploiier
Toilles de lin et couvrir rues
Si dru que nus n'i voit les nues,
Et es costés par les fenestres
Pendre tant couvertoirs a estres,
Tant drap d'or et tant d'escarlate
Qui ne sont pas fourré de nate,
Mais de vair, de gris et d'ermine!
EntourDammartinn'eut mescine,
Vallet ne bourgois ne bourgoise
A qui li quers mout ne renvoise
Quant il voient tele leur vile:
«Ceste feste n'est mie a guile»,
Font cil qui voient l'apparoil,
Car mout erent en grant tooil
Les jensJehand'apparillier.
Delés la tour, en un vergier,
I ont maint pavillon drecié.
Li autre se sont adrecié
Selonc çou qu'il estoit mestiers.
A apparillier son mestier,
Diex! comRobinss'en entremet!
Dont son cuer a son pooir met
A chou que trestout voist a droit.
Tex varlés est peu orendroit,
Ançois en la taverne iroient,
Ou au bordel, k'il ne metroient
Leur cuer en loialment servir.
Peu set on mais bien desservir.
Robinstex estre ne vaut mie,
Ains servi, si ne l'en vint mie
Anui ne mal, mais avantages;
Ainssi s'amonte qui est sages.
Tout ce jour furent en esvel
ADantmartinpour l'appareil.
A l'endemain, au point du jour,
Recomencierent leur labour
La matinee une grant piece;
Tout eurent fait ains qu'il fu tierce.
Si tost com tierce fu passee,
De toutes pars est amassee
La gent qui i doivent venir.
Qui dont oïst chevax henir,
Cars desteler, dames descendre,
Et ces ostex par tout pourprendre,
Et menesterex assambler,
Mervelles li peüst sembler.
Jehanscontre le roi ala,
Et li chevalier qui sont la,
EtBlondesur un paleffroy
Qui n'estoit mie plains d'effroy.
Hors de la vile l'encontrerent,
Mout doucement le saluerent.
Meïsmement la beleBlonde,
Qui ert la plus sage du monde,
Li fist de cuer si lié samblant
Que il est bien au roi samblant
Qu'ele n'a el monde pareille.
De sa grant biauté s'esmervelle.

Quant il eut le roi conjoï,
Si ot de la roïne oï
Qu'ele venoit a mout grant route.
A itant del roi se desroute
JehansetBlonde, et vont a cele
Qui o li ot mainte pucele.
En sa route ot cars plus de vint.
Atant es vousBlondequi vint.
La roïne le voit venir,
Son careton fait coi tenir,
Blondefist avoec li entrer.
Je ne vous saroie conter
Des femmes la bele acointance,
Mout furent tost d'une voellance.
EtJehansdecha et dela
De route en route s'en ala.
Dames et chevaliers salue.
Et cil qui avoient tenue
La route au conte enEngleterre
Vinrent au roi sans respit querre,
Si li conterent sans delai,
Tout ainsi com je conté l'ai,
La response qu'il respondi
Et que il venroit ains midi.
Li rois en fu liés durement.
Jehanapela erranment
Et dist qu'il ira contre lui,
Et tous les autres avoec lui.
Jehansdurement l'en mercie.
Adont ont la vile laissie.
Et la roïne, qui le seut,
Du pereBlondegrant joie eut.
Ses cars a fait tout retorner
Car contre lui vaurra aler.
Qui dont veïst par les conrois
Tourner chevax et palefrois
Ou chevalier erent seant,
Il deïst bien, ce vous creant,
Que de chevaliers sont deus mile,
Estre les bourgois de la vile,
Qui tuit estoient issu hors.
Par le congié sa dame lors
Blondesur son palefroi monte.
Plus de trente dames par conte
Pour sa compaignie monterent.
En cevauçant cançons canterent,
Et li chevalier respondoient.
Ainsi le petit pas aloient
Contre celui qui ne demeure,
Car je ne cuide veoir l'eure
Qu'il soit venus aDantmartin.
DeClermontfu mus au matin,
Si chevaucha la matinee.
Un pau devant tierce passee,
A perceües les grans routes
Qui contre lui venoient toutes.
De la joie qu'il demenoient
Trestuit li plain retentissoient.
Li quens les voit, a ses jens dit
Qu'ainc mais si bele gent ne vit.
Ses gens mie ne s'en descordent,
Mais a son dit mout bien s'acordent.
Bien set li quens qu'en ceste voie
Vienent tuit pour lui faire joie.

Tant chevaucierent, ce me semble,
Que l'une route a l'autre assamble.
Tost seut li rois qui li quens fu.
Et au conte tost dit refu
Qui fu li rois ne la roïne.
La n'eut pas samblant de haïne,
Mais d'acointance et d'amistié.
De deus pars descendent a pié.
Li rois et cil qui o lui sont
Le conte mout bienvegnié ont:
«Biau sire quens, ce dist li rois,
Mout avés or fait que courtois
De venir en nostre païs.
Pour peür de vous esbahis
Estoit vostre fille et vos genres,
Qui ne sont mie ore des menres,
Car pour leur sens et leur bonté
Leur ai donné une conté.
Se il se sont vers vous mesfait,
Force d'Amors leur a che fait.
Merci vous en prient andous.»
Adont se misent a jenous
Sa fille etJehansdevant lui;
Jointes mains li crient merci:
«Sire, pour Dieu, ce li distBlonde,
Ja mais n'eüsse joie el monde
Se mes amis fust par moi mors.
Ains que de moi eüst confors,
Dut il morir, bien le saciés.
Or nous a tant Amours cachiés
Que nous sommes andui d'un cuer.
Tous anuis avons jeté puer,
Se nous poons a chief venir
De vostre voloir maintenir.
- Sire, pour Dieu, ce distJehans,
S'il vous plaist prendre amendemens
De riens que je mesfait vous aie,
Je me mec en vostre manaie,
Car s'a la mort me metiiés,
Pis faire ne me poriiés
Que m'eüst fait la departie
De moi et de ma douce amie,
Car tout çou m'a fait force faire,
Ou a mort me convenist traire.
Quant a li servir me meïstes,
En peril de mort me meïstes,
Mais par la francise de li
M'a jeté hors de tout anui.
Se nous vostre gré avions,
Riens plus ne demanderions,
Si vous pri que vous nous portés
Bon cuer, et d'el vous deportés.»
Li quens respont:«Or vous levés.
De çou durement me grevés
Que tant a jenillons vous voi.
Se ce n'estoit fors pour le roy
Qui de ceste acorde me prie,
Ne l'escondiroie ge mie.
Tous courous de cuer vous pardoing
Et quanques j'ai vous abandoing.»
Atant les lieve et si les baise,
Dont leur cuers durement aaise.
Et pour les deus sereursJehan
Et les trois freres en cest an
N'avroie conté la maniere
Ne le biau samblant ne la ciere
Qu'il s'entrefont. Nis la roïne
Ne mist mie entr'aus la haïne,
Mais amour et misericorde.
De tous courous a fait acorde.

Atant es chevaus remonterent
Ne de chevaucier ne finerent
Devant qu'il entrent en la vile,
Ou il avoit plus de dis mile
De bourgoises bien acesmees,
Qui les routes ont saluees
Le roi, leur signeur, la roïne.
La oïssiés mainte buisine,
Maint moïnel et maint tabour
Et maint grant cor sarrazinour,
Mainte cytole et mainte muse.
N'est mervelle se on i muse
C'as courtines, c'as estrumens,
C'as autres apparillemens,
C'as trompes que devant aus vont,
C'as danses que li vallet font.
Tant estrument devant aus sone
Que toute la vile en ressone.
D'erbe vert estoient jonchies
Par mi la vile les chauchies.
En tel souslas et en tel joie
Ont tant maintenue leur voie
Qu'el castel au perron descendent.
Plus de quatre cent leur mains tendent
A destriers leur signeur tenir.
Dont veïssiés sales emplir;
Es chambres et es garderobes
Vont les dames cangier leur robes,
Et li chevalier el palés.
Li disners, qui ne fu pas lais,
Fu es pavillons aprestés.
Adont ne s'ont plus arrestés,
Li trompeür l'iauwe tromperent,
Li chevalier la s'aünerent.
Es pavillons es vous le roi
Qui tenoitBlondepar le doi,
Et la roïne tint le conte.
Aprés aus venoient sans conte
Chevaliers, dames et puceles,
Prestres, clers, bourgois, damoiseles.

Li rois prist le conte au laver;
Ce ne li doit mie grever,
Car il n'en valoit mie mains.
Aprés aus laverent leur mains
Les dames et li chevalier.
Li rois fist le conte mengier
A sa table, etBlondeles lui,
Et la roïne sans anui
Rapela chiaus qui mix li sirent.
Aprés communalment s'assirent;
A un disner tant n'en vi mes.
Adont aporta on les mes,
Plus en i eut de douze paire,
Autre mention n'en voel faire.
Jehanset si frere servirent,
Par tout servent, par tout pourvirent
Qu'il ne fausist riens a nului.
Avant leur tourna a anui
Que les napes fuissent ostees
Ne qu'eüssent leur mains lavees,
Mais quant il lavees les eurent,
Li menestrel vïeler keurent.
EtJehanspour chevaliers estre
S'ala en un peu d'euwe metre,
Et ses freres et autres vint,
Et ki vaut chevaliers devint.
Ensi pleut au roi et au conte;
Vint et quatre furent par conte.

Quant un petit lavé se sont,
D'unes cotes vestu se sont
Aprés les robes linges blanques.
Li quens cousiJehanses mances,
Puis mist a son col un mantel,
EtBlondes'entremist mout bel
De ses freres apparillier.
A la nuit alerent villier,
Si com drois fu, a sainte eglize,
Ou il eut en parement mise
Mainte courtine bonne et bele.
Devant tous les nouviaus vïele
Uns menestereus toute nuit,
Pour çou que il ne leur anuit.
Li rois et toute l'autre gent,
A qui il estoit bel et gent,
En biaus lis bien fais se coucierent,
Et cil qui vaudrent compaignierent
La nuit les nouviaus chevaliers.
Mout fu li luminaires chiers
Qui toute nuit art devant aus.
Li quens ne se mut d'avoec aus
Ne sa fille; duskes au jour
Firent avoecJehansejour,
EtJehansDieu mout mercia
De l'onnour que faite li a.
De tant com croist sa signourie,
De tantJehansplus s'umelie.
Si tost com la nuis fu passee
Et il perçurent l'ajournee,
Une messe firent canter,
Puis se vont tantost reposer
Pour ce k'il soient mains grevés.
Tant dormirent que fu levés
Li solaus qui maine le jour,
Dont se leverent sans demour.
Li rois et tuit li chevalier
Se releverent sans targier.
Ja fu tans de la messe oïr.
EtBlonde, qui fait esjoïr
Ciaus qui en li metent leur ex,
Quant il ne pueent avoir mex,
S'est celui jour si bel paree
Et de si grant biauté pueplee
Que tout aussi com li solax
Quant il lieve au matin vermax
Et il esclarcist l'air ombrage,
Tout aussi la bele, la sage
Esclarcist les lix entour li.
Tant savroie dire de li,
De sa biauté, de sa bonté,
Que ja mais n'aroie conté.

Ne doit mais estre nului grief
Sa ma matere maine a cief.
Tuit et toutes vont al servise
C'on fait cel jour en sainte eglize.
Quant on eut la messe cantee,
AJehana chainte l'espee
Li rois qui chevalier le fist,
Et aprés el col li assist
Une colee, et ensement
Fist a ses freres erranment.
Onques mais ne vous dis lor nons,
Or les dirai, car c'est raisons:
Li premiers aprésJehannes
Fu tous jours sages et senés
Et fors et legiers et apers,
Et s'eut non mesireRobers.
Li autres ne fu pas si grans,
Qui eut non mesireTristans.
Li mainsnés fu et fors et fiers,
S'eut non mesireManessiers.
Ciaus a fait chevaliers li rois
Qui mout fu sages et courtois,
Et pour leur amour plus de vint.
Tout leur donna quanqu'il convint,
Puis retournent es pavillons,
Car de disner estoit saisons,
Si s'assisent aprés laver.
Nus ne tint celui a aver
Qui tel disner leur ot fait faire:
De char i avoit tante paire
Que je n'en sai dire le nombre,
La multitude m'en encombre,
De pors, de bués, de venoisons,
De voleïlles, de poissons,
Et voient mes a grant plenté
Et bons vins a leur volenté.

MesireJehansles le roi
Sist cel jour, et si frere o soi,
Et o la roïne sistBlonde
Qui ert la plus bele du monde.
Li servant par laiens randonnent,
A chascun mes les trompes sonnent.
Dames i avoit qui servoient,
De dras d'or parees estoient;
Devant cascun mes vont cantant.
Par tout avoit de joie tant
Qu'il estoit a cascun avis
Tel joie ne vit mais hom vis.
Mais ce fu encore noiens:
Quant on eut mengié par laiens,
Si commença tel melodie
Que plus bele ne fu oïe.
Li pavillon retentissoient
Des estrumens qui i estoient.
Quant un peu escouté les eurent,
Les dames a caroler queurent.
La eut mainte dame paree,
La eut mainte cançon cantee,
La eut a grans remuemens
Cangié mains apparillemens.
Plus bele carole ne fu.
Quant ele fina vespres fu,
Si les alerent escouter.
Aprés vespres revont souper;
Aprés souper dusk'a la nuit
Remenerent joie et deduit.
Qui dont veïst les tors de cire
Par les pavillons tire a tire,
Ne quidast mie par samblance
C'on pesast la cire a balance,
Ains sambloit que pour noent fust.
Comment que la nuis orbe fust,
Entour aus veoient bien cler.
Avant fu pres de l'ajourner
Que les caroles derompissent,
Mais en la fin se departissent,
Ne peurent pas durer tous jours.
Tuit vont jesir tant qu'il fu jors.

Cele nuit fistJehansde cele
Dame qui estoit damoisele.
De tous deduis sont a la voie,
Tous jors plus et plus sont en joie.
Comment qu'il leur deüst grever,
Les couvint au matin lever
Pour chiaus qui volrent congié prendre.
MesireJehansvolt mout tendre
A aus priier, mais ne poet estre,
Chascuns volt raler en son estre.
A grant paine retint le roy
Et la roïne avoeques soi.
Et li quens a ciaus qui s'en vont,
Selonc chou que valent et sont,
Donne joiaus de mainte guise,
Dont cascuns l'aime mout et prise.
Le roi retinrent quatre jors,
Mout fu deduisans leur sejors;
Es rivieres vont as faucons
Et es forés as venoisons.
Au bon conte deSenefort
Pria li rois qu'il se deport
En ses forés, en ses castiaus,
De tout veut qu'il soit damoisiaus.
Li quens durement l'en mercie
Et dist que ja mais en sa vie
De son genre ne partira.
D'aaige est, avoec lui sera,
Quant il vaurra, en ceste tere,
Quant il vaurra, enEngletere.
Mout fu liés mesireJehans
Quant il de çou fu entendans.
Et Dieus! queBlondeen ot grant joie,
Qui voit que ses peres s'otroie
A tout quanques il vaurront faire!
Rien ne li peüst autant plaire.
Au chiunquime jour au matin
Se departi deDantmartin
Li roisLoeÿset sa gent.
Ce ne fu mie bel ne gent
As deus contes, car s'il poïssent,
Mout volentiers le retenissent.
Trois lieuues loing le convoiierent.
Li novel chevalier qui erent
Frere le conte o lui s'en vont,
Car de sa menie esté ont
Tant comme il furent escuier,
Aussi furent il chevalier,
Tant que bien leur guerredona:
Femmes et tere leur donna,
Dont il furent riche et manant
Et tous jours a leur frere aidant.
Li dui conte et avoec ausBlonde
Au milleur roi ki fust u monde
Prendent congié, et il leur done,
Et son pooir leur abandonne.
Atant departent, si s'en vont,
ADantmartinrevenu sont.
Et li rois s'en va aCorbuel,
Mais de lui parler plus ne voel.
As deus amans voel retorner,
Qui ont loisir de sejorner
En feste, en deduit et en joie,
Nus ne les het ne ne gerroie.

ADantmartinsunt li dui conte,
D'un ostel sont et d'un seul conte.
Ce ke l'un plaist et atalente,
Li autres tantost li presente.
Bonne vie et honeste mainent
Et de Diu honerer se painent.
Meïsmement la beleBlonde
Fu de tous mauvais visces monde,
Ainc de mauvaistié n'eut envie,
Tous jors se tient en bonne vie
Avoeques son ami loial,
Plain de tous biens et vuit de mal.
Au chief de l'an ses deus sereurs
Maria a deus grans signeurs,
L'ainsnee au conte deSaint-Pol,
Que on ne tenoit mie a fol;
Uns siens freres prist la mainsnee
Qui ricement fu mariee.
Robinet son bon maronnier
Revaut ensement marier:
ADantmartineut deus bourgoises
Qui furent rices et courtoises;
N'estoient pas de cuer vilaines,
Disnes sont d'estre castelaines;
Suers germaines andeus estoient,
Mout grant tere et grant mueble avoient.
De ces deus fist le mariage,
De l'ainee aRobinle sage,
Et la mainee au maronnier.
Du sien leur donna maint denier
Et maistre de son ostel furent,
Qu'ainc de servir ne se recrurent.
Puis ot li quens de beleBlonde
Quatre enfans, les plus biaus du monde,
Dont il vint puis grant avantage
Et grant honour a leur lignage.
Quant il eurent aDantmartin
Esté deus ans soir et matin,
Si ralerent veoir leur tere
D'OsenefortenEngletere.
A joie i furent requelli.
Li quens d'Osenefortvesqui
Avoec sa fille bien dis ans
Com preudom et de cuer joians,
Et bien trente ans aprés sa mort
FuJehansquens duSenefort
Et deDantmartinenGouele.
Deus contés out et femme bele.
Mout de bien firent entr'aus deus,
Onques ne seurent estre seus,
Tous jours eurent bele maisnie
Et selon Diu bien ensignie.
Les povres nonains releverent,
Les povres femes marierent.
As bons ki vaurrent honour quere
Donerent et deniers et tere;
Mout honourerentSainte Eglize.
Ne feïssent en une guise
Vilenie n'outrecuidance.
Tous jors furent d'une acordance.
Tant leur otria Dix de biens
Que leur amours pour nule riens
N'amenuisa ne ne descrut,
Ainçois mouteplia et crut.
Tant s'entramerent de bon cuer
Qu'ainques li uns l'autre a nul fuer
Ne fist cose qui li grevast,
Et s'uns anuis lour alevast,
Li autres si le confortoit
Que souef son anui portoit.
Bien furent des rois dont il tinrent,
Loialment vers aus se maintinrent.
De tout le commun amé furent,
Vers aus firent çou que il durent.
Pitex furent vers povre gent,
Del leur donerent larguement.
Quant enFrancemanoir venoient,
Tout le païs lié en faisoient,
Et enEngletereensement.
En ce point furent longuement,
Tant que Dix ki sera sans fin
Les fist venir a bone fin.

Par ce romans poront entendre
Tuit cil qui lor cuer vaurront tendre
A honeur et honte laissier
Que cascuns se devroit plaissier
Et travillier et cors et cuer
A çou que il vigne en haut fuer;
Entendés bien en quel maniere:
J'entens que cascuns honeur quiere,
Je n'entenc pas par usurer,
Mais par son sens amesurer
Et servir deboinairement
Et a soi tenir loialment
Et a estre courtois et dous
Et a savoir estre avoec tous
Et a porter bone parole,
Car cil a escïent s'afole
Ou li mauvais corages tire
Tant qu'il s'entremet de medire.
Tant a mauvaise compaignie
En homme qui est de tel vie.
Qui tel langue a, li maus feus l'arde,
Que plus est poignans que laisarde.
Aprés, qui veut en haut monter,
Son cors et son cuer doit donter
A estre atemprés de soi taire
Duskes atant qu'il doie plaire,
Et si doit deboinaires estre.
Et se il avient qu'il ait mestre,
Il doit aprendre son corage,
Car ensi le font tuit li sage;
S'il voit son maistre bon et fin,
Bien le sive dusk'en la fin;
Et s'il le voit trop mescreant,
Saciés, pour voir le vous creant,
Ke sagement s'en doit retraire
Et soi garder de son afaire,
Ne pour service ne laist nus
Ice dont il est plus tenus,
C'est a Dieu cremir et amer
Et a haïr le mal amer.
Qui laisseroit Diu pour nului,
Trop fol serjant aroit en lui,
Car nus ne poet venir pour rien,
Se Dix ne li consent, a bien.
Toutes amours fait bon tenir
Dont on puet a bon cief venir,
Et s'on aquiert aucune cose,
On doit avoir en son cuer close
La volenté de bien despendre,
Car cascuns pour voir doit entendre
Que riens del mont n'est hiretages.
Bien le puet aquerre li sages
Et aprés bien metre le doit,
Autrement ne mece le doit
A cose ki soit a che monde,
Car il en carroit en tel monde
Qu'en infer en seroit jetés,
Ou il avroit sans fin durtés.
Jehansconquist par son savoir
S'amie et grant plenté d'avoir;
Mais en tere riens n'emporterent
Fors çou que pour Dieu en donnerent.
Il ouvrerent si comme il durent,
Ainc de bien faire ne recrurent.
Or s'i pregnent garde li sage,
Car a bon port vient qui bien nage.
C'est pechiés d'estre trop oisseus.
Or soit donques cascuns viseus
De bien despendre et bien aquerre,
Qu'Anemisne nous mece en serre.
Mal prie cil qui lui oublie,
Pour çou n'oblierai ge mie
Que je ne vous pri et requier
Que vous voelliés a Dieu priier
QuePhelippedeRemigart
Et de paradis li doinst part,
Car ce fu cil qui s'enlima
Tant que il ce conte trouva.
Ci faut deJehanet deBlonde,
Ainc n'eut plus vrais amans el monde
Ne ja n'avra, si com j'espoir.
Je n'en sai plus au dire voir.
Explicit deJehanet deBlonde
