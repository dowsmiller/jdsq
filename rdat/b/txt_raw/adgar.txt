
Mut fet bien ki sun sens despent 
En tel liu dunt l'en eit amendement. 
Meillur uvre ne put hume fere 
Que sei e autre a Deu atrere. 
Qui suls i vient, mene a dreite vie, 
Mieldre ki i meine cumpanie. 
Pur ço ki set se deit pener 
Que plusurs puisse a Deu mener. 
Ki ben set e ne s'entremet, 
Mielz li venist estre muet, 
Kar de Deu li ert repruvé 
Pur quei sun saveir ait celé. 
Si en avra mal guerredun : 
Deu le fra juger a larrun. 
Qui sages est ne l'a de sei ; 
De sul Deu l'ad, sachez en fei. 
Par sei ne put grant sens aprendre ; 
Pur ço le deit as autres rendre, 
Que de Deu del cel ne ait mal gré. 
Endreit mei m'en sui purpensé, 
Que aukune chose voil treiter 
Que de Deu ne aie repruver. 
Uvraine ai emprise gloriuse 
Dunt vul mener vie penuse, 
Que m'alme en ait guerredun 
E de mes pechiez veir pardun. 
El nun del pere faz l'escrit, 
Del fiz e del saint esperit, 
De la dame sainte Marie 
Ki desuz Deu est nostre aïe. 
De ses vertuz voil cunter, 
Ki duces sunt a escuter. 
Enz el livre puet l'em oïr 
Cume l'em deit la dame servir. 
Cest livre a nun « Gracial », 
Pur ço qu'en grace est cumunal, 
Tut estret de grace seinte 
De meint humme, de femme meinte ; 
Si est cummun a tute gent 
Ki de Deu servir unt talent. 
Estreit est d'icele reïne 
Ki est pleine de grace fine ; 
De la Deu grace est replenie 
Cume sa mere e sa duce amie ; 
Pur ço est « Gracial » numez 
Cest escrit, si l'apelerez. 
A Dampnedeu l'escrit present 
E a sa mere ensement ; 
A lur loenge, a lur hunur 
Seit le livre fet par dulçur. 
Sel presentase a chevaler, 
Tost me dunast un cheval cher ; 
A riche dame u a meschine, 
Tost me dunast pelice hermine ; 
Mes tel dun sereit tost alé. 
Al rei le faz de majesté 
E a sa mere gloriuse, 
Ki tant est sainte e preciuse, 
A la dame en faz present. 
Deu seit a mun cumencement 
E la dame sainte Marie, 
De qui treiter vol par sa aïe ! 
Escutez, bone gent senee 
Ki en Deu estes asemblee, 
E vus, dame Mahaut, premers ! 
A vus dirai plus volentiers 
Des miracles, des grant sucurs 
Ke fet Nostre Dame a plusurs, 
A tuz e a tutes ki l'eiment 
E ki de bon quor la reclaiment. 
Unkes ne fu hum ki l'amast 
Que ele bien ne li guerredunast. 
Pur ço voil jo de li treiter 
Q'a mun busuin aie luier. 
Mes n'en voil treiter ne ren faire 
Fors dreit sulum mun essamplaire ; 
Se ço ne seit essanple u dit 
Ki bien se cuntenge en l'escrit. 
Sainte Marie curunee, 
Reïne d'angles bonuree, 
Mere Jesu, nostre seinur, 
Entendez, dame, a cest pechur ! 
Preez pur mei vostre fiz cher, 
Que de vus me duinst si treiter 
Ke meindre puisse el ciel amunt 
E tut cil ki lire l'orrunt. 

En Tulette, la grant cité, 
U li puples est mut loé, 
Ert uns arcevesques eslit 
Qui ama Deu de quur parfit. 
Mut ert de grant religiun, 
Danz Hildefuns aveit nun. 
Mut se pena el Deu servise 
E mut eshaucha sainte Eglise. 
Od tut ce k'il fist si grant ben 
Nostre Dame ama plus ke rien, 
La mere Deu, sainte Marie. 
Cist prudom ert de sainte vie ; 
En sa loenge un livre fist 
U sa virginité descrist. 
Tant plot a la dame cel fet 
Del livre ke cil ot estreit, 
Qu'en un jur, la u il se seeit 
E le livre en sa main teneit, 
Vint la dame a lui veirement, 
Sil mercia mut ducement. 
Li archevesques s'en esjohi 
E de ceo mut plus la servi, 
E establi ke en l'uitime jur 
Einz la feste Nostre Seinur, 
Que l'en la feste dunc feïst 
De la vailante mere Crist ; 
Uit jurs ainz la Nativité 
Fust fete la solemnité, 
E d'an en an, et refust anuel, 
Tuz tens uit jurs ainz le Noel, 
Que se l'Ennunciaciun 
Venist dedenz la Passiun, 
U en la semaine de Pasche, 
Ainz Noel fust fete par tasche ; 
E mustra ben en sun cuvent 
La raisun pur quei et cument : 
Si cum Deu deina de li nestre, 
Si deust la feste ainz la sue estre. 
Puis en cuncille general 
Fist cele feste cumunal ; 
Uncore i est si celebree 
Par les mustier de la cuntree. 
Dunc vint a lui la dame bele, 
U il sist en l'evesqual sele, 
Ki de l'auter esteit pres mise. 
Sil mercia de cel servise. 
Une bele aube en sa main tint ; 
Dist li ke de paraïs vint. 
Dist : « Cest vestement que ci ai, 
De paraïs ça l'aportai, 
Del paraïs, mun tres cher fiz. 
Dedenz avras joie e delitz. 
Vest ceste aube, ke ne forveies, 
As festes mun fiz e as meies. 
En ceste chaere serras 
Quant te plaist e quant vudras. 
Mes saciez tres bien que aprés tei 
N'i sera nuls hum sanz derei ; 
Hum n'i purra sanz peine entrer 
Ne ceste aube, fors tu, user. 
Se aucun le fet par fol talent 
Jo en prendrai le vengement. » 
Cum dit li ot la profecie, 
Si s'en parti la Deu amie, 
E laissa lui le vestement 
K'aporté li ot en present. 
E cil mut forment l'encheri, 
E mut nettement le vesti 
El servise Deu e el sun. 
Icist hum devint seint e bon ; 
Pus ala boneureement 
Del secle al Deu saint cuvent. 
Mut bone essanple as suns laisa 
D'amer cele k'il tant ama. 
Arcevesque esteit eslit 
Uns clers aprés sun saint obit ; 
Siagrius esteit numé. 
Mut li fu poi de la bunté 
Del saint ki anz archevesche i fu. 
Cestui ad Diable deceü 
Quant en la chaere s'asist, 
Que Nostre Dame ainz cuntredist. 
La sainte aube voleit user, 
E cumencha si a parler : 
« Ensement cume sui hum vivant, 
Si fu cil ki mei fu devant ; 
Dunc me puis jo ben aturner 
Del vestement qu'il sout user. 
Evesque sui cum il esteit 
E ordené en tel endreit ; 
Je l'userai tut ensement. » 
E vesti sei del vestement. 
Mes si tost cum il le vesti, 
De la chaere aval chaï 
E si l'estreinst le vestement 
Que mort chaï susdeement. 
La gent k'i furent iço virent, 
De poür, de dute fuïrent. 
Cel saint vestement idunc pristrent, 
El tresor del mustier le mistrent, 
Si guardent hunurablement ; 
Uncore i est il verement. 
Si benignement hunura 
La dame celui qu'ele ama, 
Hildefuns, sun tres cher ami, 
Pur ço que de gré la servi. 
Siagrius, qui li fist tort, 
Ne put guarir de male mort. 
Par ço nus mustre apertement 
Ke quiqunke la sert bonement 
La grace Deu avra pur veir 
E la sue, matin e seir. 
E Deu servir la nus duinst 
E de nos pecchez nus esluinst ! 

En un mustier un muine esteit 
Qui la segresteinerie aveit 
Del mustier et des apentiz. 
Trop ama seculers deliz ; 
Diables l'ot forment espris, 
En grant lecherie l'ot mis. 
Ja seit ço ke feïst folie, 
Mut cria a sainte Marie ; 
Quant devant sun auter ala, 
De mut bon qur la salua 
E dist suvent : « Ave Marie, 
Pleine de grace, Deu amie, 
Damnedeu seit ensemble od tei. 
Ma chere dame, pens de mei. » 
Un fluvie esteit pres del mustier, 
U cist frere seut repairer 
Quant il alot en sa folie 
Pur parfere sa lecherie. 
Avint une nuit k'il volt 
Aler al mal k'il fere solt. 
A l'auter Nostre Dame ala 
E la dame bel salua ; 
Turna s'en puis ver cel mestier, 
Uveri les portes del mustier, 
Vint al fluvie, passer quida, 
Mes diables ens le trebucha ; 
II neia sudeement 
Cum cil qui ert en gref turment ; 
Par sun pecché perdi sa vie. 
D'enfern vint l'orde cumpanie 
Pur icele alme seisir 
Cume cele qui fist sun pleisir. 
Malfé la pristrent et enmenerent, 
Envers enfern la debuterent. 
Li angles Deu, ki ço virent, 
Par la Deu grace i descendirent, 
Kar il pensent par aventure 
Sucurre icele creature. 
Li diable, plein de felunie, 
Distrent as angles grant folie, 
E dient : « A quei i venez ? 
En ceste alme rien n'avrez, 
Kar par iço qu'ele a uree 
Nus est ele a reisun dunee. » 
E li angle se turent tuit, 
Que en li ne truverent frut 
Dunt li puissent faire aïe. 
Estes vus tost sante Marie 
E dist par grant autorité 
As mauvés, qui furent desvé 
Od esperit de culvertise : 
« Pur quei avez ceste alme prise ? » 
Li diable li respundirent, 
Qui tut tens les almes haïrent : 
« Pur ço que si fina sa vie, 
A nostre pleisir, en folie. » 
E la dame lur respondi : 
« Vus i mentistes, enemi ! 
Bien sai, quant cil i ala, 
A mei vint, si me salua, 
E quei qu'il unkes mesfist, 
Tuz tens ainz a mei cungé prist 
Al aler e al revenir ; 
Pur ço le vus frai guerpir. 
N'ert mie de vostre purchaz. 
Se vus dites ke tort vus faz, 
Metum le jugement avant 
Devant mun fiz, qui est puisant. » 
Si cum il estriverent si, 
Si plut a Deu, la sue merci, 
Pur l'amur sa mere chere, 
Ke l'alme au cors venist ariere, 
Ke el secle preïst penitence 
De ses mesfetz en pacience. 
Endementers que cest estrif 
Dura si entur cest chaitif, 
Vint li tens que li moine el muster 
Durent lever al Deu mester, 
Pur chanter matines la nuit. 
Mut s'esmerveillerent trestuit 
Ke lur seins ne sunerent mie. 
D'eus leverent une partie 
E quistrent mut lur segrestein 
Amunt e aval, tut fu en vein. 
E quant ilukes nel truverent, 
Aval a l'eve s'en alerent ; 
Truerent le mort et neié 
E enz en l'eve aukes plungé. 
Treistrent en l'eve le dolent 
E s'esmerveilerent durement 
Par quel achesun i venist 
Cil muines e quei i queïst. 
Si cume il de ço plus parlerent 
E cume plusurs choses mustrerent 
De cel muine, de cel chaitif, 
Saut il sus entre eus, sain e vif. 
Li autre, ki ainz de lui parlerent, 
De poür, de dute tremblerent. 
Itel i ot, ke ke il deïst, 
Ki mut volenters s'enfuist ; 
Mes cil les prent a cunfortier 
E par ordre tut a cunter, 
Cum li avint par sa folie 
E del sucurs sainte Marie ; 
E cil loerent Deu forment 
E la chere dame ensement. 
Li freres ki si fu guari 
De bon qur la dame servi ; 
Sulement ne laisa il mie 
Sun delit de cele folie, 
Mais chascun autre mauvés fet : 
Suvint lui assez del malveis plet 
Dunt li diable estriverent 
Quant envers enfern le menerent. 
Mut demena puis bone vie, 
Si ke Deu ad la cumpainie. 
E Deu la nus duinst purchacer 
Ke maufé n'i eit que enginnier ! 

En Chartres, la bele cité, 
Mist un clers de grant legierté ; 
Mut esteit de legieres murs, 
Cures del secle ama plusurs ; 
Delit ama ultre mesure, 
En iço mist tute sa cure. 
Nequedent il ot en memoire 
La mere Deu, le rei de gloire, 
Si cume nus de l'autre cuntames 
Ke des muines avant numasmes. 
Icist soleil tut ensement 
Saluer la dame suvent. 
Suvent li dist : « Ave Marie ! 
Dame, de vus requer aïe. » 
Avint que cest clerc fu ocis 
Cruelement de ses enemis. 
Li puples i vint de la cuntree ; 
Pur sa fole renumee 
Jugierent ke digne n'esteit 
D'estre en cimitere par dreit : 
Defors le dust hum enterrer ; 
Iço voleient bien pruver. 
Crestienté li defendirent. 
Li prestre defors l'enfuirent, 
Sanz messe et sanz tute dreiture 
Mistrent le cors en sepulture 
Cum cheitif de si fole vie, 
Ki tuz jurs demena folie. 
Quant trente jurs jeu i aveit 
Si vilment et en tel endreit, 
Nostre Dame sainte Marie 
Vint a un clerc de bone vie ; 
Dist li, cum fust par maltalant : 
« Vus avez fait mut malement 
De mun chancelier qui est ocis, 
Qui par tort est la defors mis. 
Defors cimitere meïstes 
Mun chancelier, si mesfeïstes. » 
Li clers prist a esmervelier ; 
Dist : « Ki est vostre chancelier ? » 
E la dame sainte li dist : 
« Cil ki la fors si villement gist, 
Icil est mi chiers chanceliers ; 
Si me servi mut volentiers ; 
Quant devant mun auter ala 
Mut bonement me salua. 
Demain par matin le pernez, 
El cimitere le metez ; 
Enterrez le a mult gran hunur, 
Cume celui ver ki ai grant amur. » 
Cil vint avant, al puple dist 
Cument la mere Jhesu Crist 
Li aveit dit e cumandé ; 
De tut en tut l'a recunté. 
Li puples mut s'esmerveilot 
Des merveiles ke cil cuntot, 
E cel mort de terre leverent ; 
Dedenz sa buche dunc truerent 
Une flur mut bele et mut chiere ; 
La lange truverent entere, 
Cume preste de Deu loer, 
Dunt la dame solt saluer. 
Tut cil ki dunkes iluc furent 
Apertement s'en aparceurent 
Ke la buche alkun bien fet out 
K'a la sainte dame mut plot, 
U fust salu u fust priere, 
E par ço fu sa lange entiere. 
Pristrent sus sun cors, sil porterent, 
El cimitere l'enterrerent. 
Mutes graces a Deu rendirent 
E a la dame, ki ço virent. 
Creire devum veraiement 
Ke pur lui nel fist sulement 
Nostre Dame sainte Marie, 
Mes pur nus treire de folie 
E ke nus amun Deu et li, 
Ke des pecchiez aium merci. 

Uns autres clers, prudum e bier, 
Mist en un liu, nel sai numer. 
Icist servi Deu bonement 
E sa chere mere ensement. 
Od ço ke sun servise fist 
Ceste antieune süent dist : 
« Gaude, Dei genitrix chiere », 
Tute l'antiune en sa priere. 
Cist cumencha mult a languir 
Encuntre ço k'il dut murir ; 
E cumença mult a trembler, 
De poür de mort a suer. 
Dunc vint a lui sainte Marie 
E dist lui : « Je sui vostre amie. 
A que avez poür si grant, 
Ki « Gaude » me deïstes tant, 
Ki tantes feiz me nunciastes 
Goie quant l'antiune chantastes ? 
N'aiés poür, ne vus dutez ! 
Sachez ke mal ne sentirez. 
La goie ke a mei nunciastes, 
Quant tantes feiz me saluastes, 
Des ore en serez parçuniers, 
Des goies e des granz luiers 
Ke de mei aveir esperastes 
Quant « Gaude » de bon qur chantastes. » 
Et quant li clers si l'entendi, 
Del mal quidot estre guari ; 
Ne prist guarde de la tristesce, 
Reseer voleit par leesce. 
Mais l'alme s'en parti aneire 
Dreit en paraïs tut sun eire, 
Si cume la dame ainz li premist 
Goie et leesce od Jesu Crist. 
Pener nus devum volentiers 
A purchacier itels luiers, 
Servir la dame en tute guise, 
Ki eissi rent as suns le lur servise. 
Vis m'est ke quiqunkes la sert 
De bon lüer sera bien cert. 
E Deu la nus duint servir 
Que en paraïs puissum venir ! 

Uns povres hum, suffretus forment, 
Mist en une vile entre gent, 
Ki chacun jur ala requerre 
Sun pain d'us en us par la terre, 
Ki d'iço ke il si aquist 
E ke par le travail ke fist, 
Si purchaça a mangier bien. 
E cist ama sur tute rien 
La mere Deu, si l'enhurot, 
De tut sun quor la reclamot. 
De si bon quor la dame ama, 
Que d'icel pain ke il purchaça 
Duna as autres buisuinus, 
As mendians, as suffreitus ; 
Tut pur amur sainte Marie 
Fist de ses almones partie. 
Cist hume, quant murir deveit, 
Cria a la dame a espleit 
Que de sun serf eüst merci, 
Sil deliverast de l'enemi 
E que paraïs li dunast, 
En goi et en repos le menast. 
Dunc vint sainte Marie a lui ; 
Dist li : « A mei ert tun refui. 
Ore t'en vien a mei sans delai, 
En paraïs bien te mettrai. » 
Plushurs genz cele voiz oïrent, 
Qui en la meisun escut firent. 
E la verité fu tost pruvee, 
Kar l'alme est del cors sevree ; 
Si tost cume la dame l'ot dit, 
Murut cel povre sur sun lit. 
E l'alme en paraïs s'en vait 
Od Nostre Dame en goie e hait. 
Deu duinst itel definement 
A tute crestiene gent ! 

Ci poez merveiles oïr 
De ces ki Deu volent servir 
E sa duce mere ensement. 
Amer les deivent tute gent. 
Ne put li biens estre perdu 
Ki seit fait en nun de Jesu : 
Chascun bien ert gueredunez, 
E li mal ensement mustrez ; 
Si cume je crei, n'est nul pechur 
Ki face bien pur Deu amur, 
Dunt Deu ne rende gueredun. 
Par fei e par cunfessiun 
Cil ki sa bone mere sert 
De bon luier sera bien cert ; 
Ja seit iço qu'il seit pechur, 
Ki envers la dame ait amur, 
Deu l'amera mult pur sa mere. 
Oez que vus dirai de un lere, 
Si cume je trufs en cest sermun, 
- Ebbo, me semble, aveit a nun - 
Ki mult embla et mult mal fist. 
Autri aveir embla e prist, 
Dunt paisseit sei e ses vassaus. 
Mut ert malfesant, mut fist mals ; 
Mes nequedent, od la folie, 
Forment ama sainte Marie 
E honura a sun poveir 
Cume sa dame en bon espeir ; 
Tuz tens, quant ala embler, 
Prist ainz la dame a saluer 
E fist a li sa hureisun 
Od bon quor, od devociun. 
Vint a un jur, si cume soleit, 
Embla aveirs e pris esteit, 
E cil ki od l'aveir le pristrent 
Od le mal fet avant le mistrent, 
E fu dunc tost gugé a pendre. 
Li dolent ne se pout defendre. 
Menerent le e sil pendirent ; 
Pendant pur mort le deguerpirent. 
Si tost cum il ert suspendu, 
Vint a lui la mere Jesu ; 
Sil sucurut par sa merci 
Que deus jurs sanz mal i pendi ; 
Vis li ert que ele le sustint 
De ses deus mans, pus ke ele i vint. 
Quant icil qui iluc le pendirent 
Revindrent la e vif le virent 
E sanz mal, joius e haité, 
Mut se tindrent a enginné ; 
Quiderent que pendu ne fust 
A pleine hart, si cume il dust. 
Estiker vulent le chaitif 
Pur ço que si lunges ert vif ; 
Dreit a sun guittrun le fer mistrent, 
De l'estiker mult s'entremistrent. 
Mes Nostre Dame i mist sa main : 
Le fer refist venir en vein ; 
E li leres en haut lur crie 
E dit lur de sainte Marie, 
Cume ele i est, cum le defent. 
Cil s'en esmerveillierent forment, 
De la dame orent grant poür 
E sil despendent pur s'amur. 
Pristrent la dame mult a loer 
E sil laisent tut quite aler. 
Cist s'en turna, muine devint 
E saintement puis se cuntint ; 
Deu e sa mere ben servi 
Des icel jur tant cum vesqui. 
Deu nus duinst faire sun servise, 
Que diables par sa cuintise 
N'ait en nus part, grant ne petit, 
Mais ke de Deu seün eslit ! 

En la grant cité de Culuine 
Ad uns mustiers u mistrent muine ; 
Cel mustier si est de saint Perre. 
Un moine i ot jadis lecherre ; 
Mult amat seculer delit 
E si despist mult sun habit. 
Plus ama femme od bele chere 
K'en sun mustier fere priere. 
Tant purchaça par ses deliz 
K'il ot, puis qu'il fu moine, un fiz. 
Mut ama les deduz del mund, 
Iceus k'encuntre riwele sunt. 
Avint un jur k'il prist puisun 
Od freres de cele maisun. 
Pur mal guerpir la prist el jur ; 
Mais il chaï en mal greinur, 
Si ke ne pout aver cumfort 
Que ne murust de male mort 
Sanz cumfessiun, a dulur 
E sanz le cors Nostre Seinur. 
Li diable l'alme seisirent, 
Envers enfern la ravirent. 
Saint Pierre en hout pité grant 
E vint a Jesum, le puisant, 
Criant pur sun muine merci. 
E Jesu bel li respundi : 
« Dunc ne sez tu ke David dit 
El sauter, par mun esperit ? 
« Domine, quis habitabit 
En ta maisun, ce dit David, 
U ki reposera el mund 
U tu, sire, e ti angle sunt ? 
Cil ki sanz male tecche vient 
E fait justise et ço maintient. » 
Cument put cist dunc entrer hi, 
Qui od tecche i vient sanz merci 
E sanz justise e sanz bone ovre ? 
Sis mesfet asez le descuvre. » 
Cume saint Pierre iço entendi, 
A tuz seinz recria merci, 
Qu'il deusent pur sun serf preer 
Que malfé nel peust travailier ; 
E il si firent bonement, 
Requistrent Deu pur le dolent. 
E Deu lur redist de David : 
« Domine, quis habitabit ? », 
Si cume a saint Perre aveit dit ; 
La saume lur mustre e l'escrit. 
Quant cil ne porent espleitier, 
Dunc ala saint Perre prier 
Nostre Dame sainte Marie, 
Des virgines la cumpainie ; 
Kar il solt bien, cum veirs esteit, 
Ke li pius Jesu les orreit. 
Dunc se leva sainte Marie 
Od sa vailante cumpainie, 
A Nostre Seinur s'en ala ; 
E il encuntre eles leva, 
Dist a sa mere bonement 
E a sun glorius cuvent : 
« O chiere mere, humain sucurs, 
E vus, mes tres chieres sururs, 
Que requerez, que voleiz ci ? » 
E la dame requist merci 
Pur le frere ke issi ert mort, 
Ke diables tindrent si fort. 
Li sauverres dunkes li dist : 
« Ja seit iço ke li saint escrit 
Dient ke nus ne put entrer 
Pur esgoier, pur reposer 
En mun tabernacle, u je main, 
Ne en mun saint munt suverain, 
Fors cil ki vient sanz tecche et mal 
E en justise seit leial, 
Nequedent pur ço que a nus pleist, 
Cumand ke li diable leist 
Cele alme el cors repairer, 
Ke puis se puist adrecier 
E faire penitence digne, 
Ke a nus venir seit benigne 
E ait od nus joie suveraine, 
Par nus seit delivre de peine. » 
Quant sainte Marie la bele 
Dist a saint Perre la novele 
Ke sis hum ert si delivrez, 
Vers les culverz s'en est turnez, 
De une grant clef ke en sa main out 
Les culverz en veie chaçot. 
Li malfé durement fuïrent 
E del tut l'alme guerpirent. 
Saint Pierre l'alme cumanda 
A deus beaus enfanz, si rova 
K'il au cors la remenassent, 
Si ke de rien ne se targassent. 
Li enfaunt le resusciterent, 
A un frere le cumanderent 
Qui moine esteit de cel mustier 
Ke je numai el chef premer. 
E li freres le remenat 
E humblement li depreat, 
Ke chascun jur pur lui chantast, 
Pur ço que si bel le menast, 
« Miserere mei, Deus. » 
Dist li : « Servise vus frai plus ; 
Vostre sepulcre aturnerai, 
E de balais le neierai. 
Vostre sepulchre veu avez 
Ainz que fusez resuscitez. » 
Li freres de mort releva ; 
De tut par ordre recunta 
Cume li avint e quant ke vit, 
Pitusement l'a trestut dit ; 
E cume il guari par l'aïe 
Nostre Dame sainte Marie, 
Cume des diables fud ravi, 
Cume saint Pierre cria merci 
As sainz e a sainte Marie, 
Par qui il ot itele aïe. 
Si aucuns cest miracle ne creit 
K'il fust si des diables toleit, 
Dunc penst en sun quor e repenst, 
E sei meimes en bien assenst 
De la bunté, de la vertu, 
Que overer put la mere Jhesu 
Sur tuz seinz e tutes seintes 
Ki a sun cher fiz funt lur pleintes, 
Ki sires est de ciel, de terre. 
Ki de bon quor vult ço enquerre 
Tute ostera la mescraance 
E debutera la dutance. 
E se il de la clef cuntredit, 
Que cil es mains saint Pierre vit, 
Dunt le diable espoentad 
Quant l'alme si bel delivrad, 
Idunc repenst en sun curage, 
Que ço que n'ad cors ne visage 
Estre ne put mustré el munt 
A ceus ki cors ne visage unt 
Fors par cors de aperte semblance ; 
Pur ço ne vei ge ci dutance. 
Deu put certes, e jur e nuit, 
Fere quant ke il vult sanz cunduit. 
Sa grant vertu loeie seit 
E sis nun glorius et beneit ! 
Lui puissum nus trestuz servir, 
Que diable n'i ait ke envaïr ! 
Amen dites trestuz de aïr ! 

Teisir ne devum ne celer 
Ke danz Huges soleit cunter, 
Ki de Cluini abés esteit. 
D'un sun moine cunter soleit 
En l'onur sainte Marie, 
Qui al moine fist bel aïe. 
Cel frere esteit par nun Gerard dit, 
Si cume nus truvom en l'escrit. 
Tant cume cil lais hum esteit, 
Mut cuveitad en bon endreit 
De aler a saint Jame le ber 
E par pelerinage iloc urer. 
Purchaça ço dunt out miestier 
A despendre meint bel dener. 
Meimes le jur ke il aler dout, 
A sa femme vint, si cum li plout, 
Fist sun delit e sun talent ; 
Mais ne sai pas veraiement 
S'ele fu sa dreite muilier 
U altre pur sei deliter. 
Ala puis od meint cunpainun 
Envers saint Jame le barun. 
Cum il fud en l'eire entré bien, 
Vint a lui li culvert chien, 
Li diable, humain enemi, 
Une nuit quant cil se dormi, 
Ki se demustre a la gent 
En clarté de angle suvent. 
A cestui vint en tel semblance 
Cume saint Jame fust, sanz dutance, 
E dist li tut apertement : 
« Pur le fet k'as fet folement, 
Ne poez salvaciun aveir 
Se tost ne fetes mun voleir ; 
Sanz mal le poez faire et sanz blame : 
Ço su je, tis sire saint Jame. 
Tes pendanz tei estut coper 
E tei meimes puis tuer. 
Or le fai tost delivrement ; 
Par cest fet averas sauvement. » 
Cil quidout ke ce fust sain Jame 
E que fere le pust sanz blame. 
Trest sun cutel, ne l'en fu gueres, 
E trencha ses genitares, 
Puis se feri el guitrum, 
Ke a mort se rend de randun. 
Cum il dejeta mains e piez, 
Sunt sis cumpainun esveilez. 
Oïrent le chaitif gorgeier, 
Pristrent dunc a esmerveiler. 
Chascun endreit sei s'esmerveile. 
E alument une chandele : 
Virent dunc le dolent gesir, 
Le sanc de sun guitrun builir. 
Laisent mort iluc le dolent, 
Si s'en fuient delivrement : 
Les hummes del païs duterent 
E pur la poür s'en turnerent, 
Que l'en a mal nes demenast 
E de cele mort nes retast, 
Ke fait le eusent par felunie, 
Pur sun aveir u par envie. 
Si tost cume le chaitif fu morz, 
Vint diable par sun efforz, 
Seisi l'alme del dolent 
E si s'en esjohi forment, 
Ne se fist mie poi heité 
Del dolent qu'ot si enginné. 
Cum diable l'alme enmenerent, 
En coste d'un mustier passerent 
Ki de saint Pierre establi fud. 
Ço avint, par la Deu vertu, 
Que saint Jame les encuntra 
E sant Perre od lui ala. 
Dunc dist saint Jame fierement 
Al mestre diable del covent : 
« Pur quei as pris, felun mastin, 
L'alme de mun pelerin ? » 
E li diable ad tut retreit 
En dit, en voleir e en feit, 
E al derein cument se ocist. 
Mais sain Jame encuntre ço dist 
Ke li culvierz ne johireient 
Le chaitif que enginné aveient. 
E dit lur aperte pruvance : 
« Sache ke en la meie semblance 
Le deceüstes par semblant ; 
Tut cume a mei obeïsant 
Fist simplement e si se ocist ; 
Nent pur vus, mes pur mei le fist ; 
E se alcun de vus ço defent, 
Vienge tost au jugement 
Nostre Dame sainte Marie : 
De la verur ne faudrum mie. » 
Cil s'en alerent, mes dolent, 
A la dame pur jugement. 
Quant la chose ert tute mustree 
De ça, de la, en la assenblee, 
Devant la dame e sun cuvent, 
Li fel l'encuserent forment. 
La dame, pleine de pité, 
Ad dunc l'alme dereichné 
Par tel fait e en tel maniere 
K'al cors dust repairer ariere, 
K'el siecle se peust espurgier, 
Que malfé nel pust chalangier. 
Par la dame sainte Marie 
Out cel chaitif itele aïe 
Ke l'alme vienge el cors ariere, 
Par la dame, par la priere 
Ke saint Game priad pur lui, 
Pur ço que a lui prist einz refui. 
E quant cist hum fust repairé, 
Truva sei tut sein e heité ; 
Mes el guitrum de la nafreure 
Truva un poi de sursaneure 
En testemoine de la plaie ; 
En ço est pruvance veraie. 
Mais ses barniltez, k'il ainz prist, 
Dunt s'engendreüre deffist, 
Ne li sunt restoré a dreit, 
Fors un petit pertuis estreit 
Par unt il sa date rendi 
Si cume nature cunsenti. 
Cist fu fet muine en l'abeïe 
Qu'el chef avant numai Clunnie 
E vesqui puis mult lungement, 
E servi Deu mult bonement, 
Qui nus duinst sun servise faire 
Que malfé ne nus puise atraire 
E que part n'ait en nos uveraines 
E delivres seiun de paines ! 

Un prestres ert messe chantant ; 
Parroisse out, eglise hantant. 
Mult se cuntint honestement 
E vesqui gloriusement ; 
Mes gueres ne sout de letreure, 
Kar en ço n'out mise sa cure. 
Une messe sout sulement ; 
Cele chanta il bonement 
En l'onur Deu, ki nus rent vie, 
E en l'onur sainte Marie ; 
Ço fud « Salve, sancta parens » ; 
Icele chanta il tuz tens, 
Autre ne sout, autre n'aprist ; 
De bon quor cele sule dist. 
Li clerc ki la messe oïrent 
Suvent le pruveire escharnirent 
E a l'eveske s'en alerent, 
De tel fait forment l'encuserent 
Li eveske en out grant ire, 
De ço k'il altre messe ne solt dire, 
E fist le tost a lui venir, 
La verité en vout oïr. 
Demanda lui se veirs esteit 
De la messe ke issi diseit. 
Li prestre verité li dist, 
Ke autre messe unkes n'aprist 
Ne autre chanter ne saveit 
Fors cele sule ke diseit. 
Li eveskes en out irur, 
Si l'apela fel traïtur 
E susduitre de crestiens, 
Faus pruveire, povres de sens ; 
Tut li defendi sun mestier. 
E cil se mist el repeirer, 
Revint a sa maisun dolent, 
Plainst sei a Deu pitusement 
E cumencha mult a plurer 
De ço ke ne pout mes chanter. 
La nuit puis k'il li defendi, 
La u li eveskes dormi, 
Vint la dame sanz mensiunge 
E parla mult od lui par sunge. 
Si li dist alkes fierement : 
« Tu as erré mult folement. 
Cument osas tu currucer 
Mun proveire, mun chanceler, 
E le servise Deu defendre 
E le mien, u il seut entendre ? 
Certes, se tu plus tost ne fais 
K'il face sun servise en pais, 
Cum unkes miez le solt faire, 
Tu en avras hunte e cuntraire, 
E murras el trentisme jur 
A chaitiveté e a dulur. » 
E li eveskes, ki ço vit, 
Esveilla sei, saili del lit, 
Puis le proveire fist mander, 
Sun curuz li volt parduner. 
Li prestres devint dehaitez, 
Li eveskes chiet a ses piez 
E si demande pardun 
Del dit, de la defensiun, 
Que dit li out par estutie ; 
Pitusement merci li crie. 
De la dame tut li recunte, 
Cum ele li premist mort e hunte, 
E li prestre pardun li fist 
Del surfet ke a tort li dist. 
Puis li cumanda bonement 
Chanter la messe a sun talent 
K'il solt de la dame chantier. 
Dist li : « Ore vus vol cumandier 
Ke autre messe ne chantez 
Fors cele sule ke savez. » 
E solt durement mal gré 
As clers ki l'orent encusé. 
Si l'ama puis par bon talent 
E honura le durement 
Pur amur la dame chere ; 
L'ama puis meinte manere, 
Bien le paisset, bel le vesti 
Si lungement cum il vesqui. 
Tut si set nostre chere dame 
Defendre de hunte e de blasme 
Cel ki la servent bonement 
U ki rien funt de sun talent, 
Cume ele fist sun chapelain, 
Ki la servi de bone main. 
Ore nus duinst Deu, li veir sauvere, 
Pur amur de sa chere mere, 
Itele essanple a cesti prendre, 
Ke nos almes li pussum rendre ! 

En Rume, la riche cité, 
Mistrent dui frere a grant feirté. 
Li uns esteit cuinte et vailanz 
E nobles mult et enpernanz ; 
Icist esteit Pirres numé, 
Archediacre en la cité, 
Del mustier del barun saint Perre ; 
Avers esteit de grant maniere. 
Li autres ert Estieunes clamé, 
Juges de meimes la cité ; 
Suvent prist duns par jugemenz, 
Par unt il destruist plusurs genz : 
Fals jugemenz fist pur luiers, 
Les dreiz torz, les torz dreiturers ; 
Mult par out la lange vendable, 
Kar le dreit fist tenir a fable. 
De l'iglise de saint Lorenz 
Toli treis maisuns li dolenz ; 
De un eglise de saint'Anneis 
Toli il un curteis maneis. 
Tut iço fist il a grant tort. 
Avint ke sis frere fu mort 
E fu tost en peines mené 
Pur sa duleruse averté. 
En peines fu de purgatoire 
Cum cil ki Deu out en memoire, 
Ses malfez deüst espenir 
E le regne Deu deservir. 
Li juges ke ert Estieunes dit 
Murut aprés, sans lung respit, 
E fu tost cume chaitif jugé 
Pur les granz mals k'ot enginné. 
Quant saint Lorens le vit mener, 
Par desdein le prist a esguarder 
E mult cruelement l'envaï : 
Pur les maisuns k'enz li toli, 
Treis feiz le feri cruelement ; 
Estreinst sun braz durement, 
Mult le turmenta, e si l'estreinst 
Ke cil de la dulur s'en pleinst. 
Sainte Anneis od sa cumpainie 
L'a despit pur sa felunie 
K'einz li out feit tant cum vesqui, 
Del curtil k'a tort li toli. 
Idunc fist li omnipotent 
De cel chaitif tel jugement : 
« Pur ço ke cest chaitif toli 
L'aveir a la gent sanz merci 
E prist aveir et duns suvent 
Pur juger felunessement, 
A nient turna la verité, 
Pur ço est dreit k'il seit damné : 
Od Juda seit, le traïtur, 
Si ke jamais ne veie jur ! » 
Oïr poez sentence dure 
A tuz ki as plaiz mettent grant cure : 
Ci puent li jugeur aprendre, 
Ki tant aiment as plaiz entendre : 
Ci puent oïr lur luier 
K'il avrunt pur les plaiz traiter, 
Pur haut parler et encuper, 
Par faire tort et dreit celer. 
Ohi ! Quel luier il avrunt 
Quant del siecle s'en partirunt ! 
Pur lur grant sens sufferunt peine, 
K'il nel mistrent en bon overaigne. 
A mal ure furent cil né 
Ki od Judam serrunt damné ! 
Dirai jo pluis ? Ne sai a quei. 
Chaüns se purpenst endreit sei 
De guarder sei si sagement, 
Ke l'alme en ait sauvement ; 
Tienge sei ci en ceste vie 
Ke od Judas ne ait cumpaignie 
Cum cel chaitif dunt vus acunt. 
Si tost cum li sires del mund, 
Qu'od Judam fust, aveit jugié, 
Aneire fud od lui plungié. 
Tant cum cist Estefnes vesqui, 
Saint Preiect, le martir, servi 
E chaün an lui fist grant feste, 
Si cume lisum en la geste, 
De clers paistre, de almones faire ; 
De ses malfaiz se solt retraire. 
Cheün an quant la feste vint, 
Honestement la feste tint. 
Quant vers enfern ert si menez 
E mut laidengié de mals fez, 
Dunc distrent li seint humblement 
A saint Preiect de cel dolent : 
« Cheles, Preiect ! Que demorez 
Ke tuen Estiefne ne sucurrez, 
Ki tant bonement te servi ? 
Pur quei n'as tu de li merci ? 
Va a Deu, de bone fiance, 
Requier le par sa grant puissance, 
K'il ait pitié par sa merci 
Del chaitif ki tant te servi. » 
E saint Preiect ne fud pas lenz : 
Primes alat a saint Lorenz, 
Cria merci d'icel dolent, 
E a sainte Agneis ensement, 
Ke ço ke cil lur out mesfait 
Ne li fust mais par els retrait : 
E li saint li firent pardun 
Pur saint Preiect, lur cumpainun. 
Puis s'en ala al sauveür, 
Ki ne volt la mort al pecheur, 
E a sa duce mere e chere, 
Pitusement fist sa preiere, 
K'il eussent de sun serf merci, 
Que dampné ne fust ne peri. 
La dame requist sun fiz cher, 
Ke li dolent peust repairer 
E puis el siecle espenir 
Ses malfaiz pur l'alme guarir. 
Si tost cum ele le requist, 
Respondi sun fiz Jhesu Crist : 
« Ore s'en voist el siecle ariere, 
Si s'amende en itel maniere : 
Iço rende que a tort toli, 
Que de ses pechiez ait merci. 
Sul trente jurz i viverat 
E puis del siecle s'en irat. » 
Dementres ke cist fud menez 
A Judas pur estre dampnez 
Puis ke Deu meimes l'out jugié, 
Ainz k'il pout estre purchacié 
E ainz k'il venist al turment, 
Oï mult grant gemissement 
Des almes ki en peine esteient, 
Ki dulurusement se plaigneient, 
Entre les queles il conuit 
Pieres, sun frere, ki ainz murut. 
Quant li uns vers l'autre aprismat, 
Pitusement lui demandat : 
« Frere, frere ! Cheles, cument ? 
Ke deit ke tu ies en turment ? 
Ki vus resemblat dreituriers ? » 
Pieres dit : « Trop amai deniers ; 
Pur ceo ke aveirs ere e nun large, 
Ai ore sur mei si grevus charge. » 
E Estiefnes dunc li redit : 
« Espeires tu aveir delit 
U de tes peines delivrance ? » 
Pieres dit : « Oïl, sanz dutance ! 
Ja seit iço ke aveirs esteie, 
Mult durement grant bien feseie 
A sainte iglise a mun poeir, 
E pur ço sui en bon espeir. 
Se li apostoiles chantast 
Messes pur mei, ke ne cessast, 
E li covent des chardinals, 
Jo guarreie bien de tuz mals. » 
Puis si cum Deu out comandé, 
Ert cist chaitif tost reamené 
De Judas, u ert en destreit. 
Ore oez quel li liu esteit : 
Un ord puiz tut plein d'agu darz 
E plein de clous de tutes parz, 
Plein de draguns e de serpenz, 
Ki feseient grevus turmenz. 
Malsfez i out plus neir que rien, 
Abaiant, denté cume chien. 
Vermine i out horrible e laie, 
Ki unc ne porterent maneie 
Ne de puindre ne de garser, 
Plus ke Diable de pener. 
Ja ne ierent descrit li turment, 
Li plur ne li gemissement, 
La grant niule ne la puur ; 
Tenebres i ad sanz luur, 
Chald ert amunt e aval freit. 
Cist Estiefne enz el puiz esteit, 
Quant li saint Deu comandement 
Enmenat d'iloec le dolent, 
Ke l'alme el cors revenist, 
Pur amender ço ke ainz mesfist. 
Il fu remené a espleit 
Devant Nostre Dame tut dreit, 
E la dame l'areisunat 
E ducement li comandat 
Ke cheün jur tant cum vesquist 
Ceste salme de cuer deïst : 
« Beati inmaculati », 
Ke de ses pechiez eust merci. 
E dist li que el siecle vivreit 
Sul trente jurz, puis s'en vendreit. 
Puis quant cist Estifnes fud vifs, 
Recuntat del tut sun estrif, 
Cum lui avint, cum lui estut, 
Cum sun frere vit ki ainz murut, 
Cum il requist pitusement 
L'apostoile e le covent, 
Ki pur lui messes chantassent 
E de peines le deliverassent. 
Sun braz lur mustra damagié, 
Dist cum saint Lorenz l'out blecié. 
El braz parut li mal si cert 
Cum en sa vie l'eust suffert. 
Chaün kil vit en out hisdur 
E de ses pechiez grant poür. 
Uncore lur dit autrement : 
« Par ceo saciez ke ne vus ment, 
Ke trente jors od vus serai 
E puis del siecle m'en irai. » 
Par ço les mist hors de dutance, 
Qu'il lur dist si certe provance. 
Tut rendi ceo ke a tort toli, 
De ses mesfaiz cria merci. 
Quant parfait out sa penitence, 
Del siecle alat en pacience, 
El trentime jor vint veirement 
Si cum ainceis dist a la gent. 
E Deu nus duinst sei si servir 
K'en sun regne puissum venir ! 

Suvent fait Deus merveilles maintes 
Pur tuz sainz e pur tutes saintes, 
Ensurquetut pur la reïne 
Dunt il nasqui e est meschine. 
Bien demustre par sa neissance 
Ke de tute rien ad puissance, 
K'il sa mere aime plus ke rien ; 
Par ceo le poum veer bien, 
Ke il nasqui en tel mesure ; 
Envers li ne aime il creature. 
N'est rien, s'ele le veut preier, 
Dunt ne puisse bien espleiter. 
Pur ceo ne vus esmerveilliez 
Des honurs ne des amistiez 
Ke Deu fait pur sa duce mere 
Cum sis chier fiz, cum sun duz pere. 
De mei ne redevez duter, 
Ki m'entremet de translater, 
Kar ne me vois mie tapir, 
Del tuit vus voil mun nun geïr, 
Pur ceo ke l'en selt estriver 
Qu'enz livre se deüst numer 
Icil ki le livre translate ; 
Par tant iert le livre sanz barate, 
Mut volentirs me numerai : 
Adgar ai nun. Mes el i sai : 
Li plusur me apelent Willame ; 
Bien le puent faire sanz blasme, 
Kar par cel nun fui primeseinet 
E puis par Adgar baptizet. 
Pur ceo par raisun m'est avis 
Ke enz es nuns n'ai rien mespris 
Ne cil ki Willame me claiment. 
Ore me apelgent quei ke milz aiment ! 
E jo dirai avant l'escrit ; 
Mais nel voil estre cuntredit, 
Ke jo de mei miracle i feine 
U raisun ke a bien ne ataigne. 
S'il enquerent de l'essamplarie, 
Jo l'ai de Saint Pol, de l'almarie, 
De Saint Pol, de la noble iglise 
Ki en Lundres est bien asise ; 
Tele n'ad en crestienté. 
Li clerc i sunt mut renumé : 
De clergie ne sai lur pers ; 
Si sunt chanuines seculers, 
E Deu lur duint sun paraïs ! 
Avant dirai ço k'ai apris 
D'une cité, par nun Papie : 
Merveille i fist sainte Marie. 
En la cité ke ore numai, 
Ke Papie si reclamai, 
Ert uns mustier de Saint Salvur. 
Un moine, des autres priur, 
Esteit en cel meimes mustier : 
Mult ert fel e de cors legier, 
Mult par ert legier en sez diz ; 
Si amat plus ses deliz 
Ke Deu en sun mustier servir ; 
Tut amat quantcunque dut haïr. 
Mais nequedent, que qu'il feïst, 
Mult cheri la mere Crist, 
Mut l'ama e mut la servi ; 
Suvent criat a li merci 
De ses mesfaiz, de sa folie, 
E dist sovent « Ave Marie ». 
Cheün jur ses hures chantat 
E tuz tens, quant il la load, 
Tut tens estut, unkes ne sist, 
Itant cum il ses ures dist. 
Cist murut, ker la n'a resort, 
E l'en fist de li cume de mort. 
Ja nen iert de si halt lignage 
Ke a la mort ne laist sun guage, 
Ne femme ne iert jamais si bele 
Que ne voist a cele roele. 
Pur nient sumes malveis e fier : 
La nus estut tuz repairer, 
Puis aprés selunc nos uveraignes 
En joies maindrum u en peines ; 
Li cors ierent en terre mis. 
Si fist l'en celui dunt ore vus dis. 
Un an aprés ke cist murut, 
A lur segrestein se aparut, 
Ki out la segresteinerie 
U cil out ainz la priorie. 
Cist segrestein fud de Deu cert, 
Si out a nun frere Hubert. 
Cum custume est as segresteins, 
Fud cist levé tut premerains 
Une nuit, pur apareiller 
Les lampes de icel mustier. 
Aluma les ; ke feist il el ? 
Si s'en estut devant l'autel 
Quant li mort criat en apert : 
« Frere Hubert ! Frere Hubert ! » 
Quant cist oï sei apeler 
E si apertement numer, 
Merveilluse poür aveit, 
Kar ne sout pas que ceo esteit. 
Fuit s'en a l'enfermerie 
Pur tapir, pur guarir sa vie, 
Pur ço que pres ert del mustier ; 
As chambres s'ala enbuschier. 
Li mort, ki ainceis l'apelat, 
A halte voiz li recria, 
En halt criat e descovert : 
« Frere Hubert ! Frere Hubert ! » 
Cil ne osat un sul mot suner 
Ne respundre ne parler ; 
Ainz realat a sun lit culchier 
E prist forment a esmaier, 
Getat maint poürus suspir 
E cumença puis a dormir. 
E quant il fud bien endormi, 
Vint li prior mort devant li, 
Dit li : « Pur quei ne respundistes 
- Ore ainz, saciez, vus mesfeïstes - 
Quant jo vus apelai criant ? » 
Li altre respunt en dormant : 
« Sire, jo ne osai pur poür ; 
Dunt n'estes vus ço li priur 
Ki murustes or ad un an ? 
Estes en joie u en ahan ? » 
E li mort respunt e si dit : 
« Des ore serrai jo en delit, 
Mais jesque ça ai jo suffert 
Peril mult grant en liu culvert, 
En une male regiun 
U li prince Siront ad nun. 
Mais si cum jo en cel liu mis, 
Nuit e jor de peines suspris, 
Od la cumpaignie angeline 
Avint ke la sainte reïne, 
La mere Deu gloriuse, 
La sainte dame preciuse, 
Trespassa par cel culvert liu 
U li pecheur tienent mal fiu. 
Vit mei en cel liu trebuchié ; 
La sainte dame en out pitié 
Pur ceo ke servir la soleie 
Quant tuz tens ses ures diseie. 
D'iloec me menat ove li, 
En bon liu me mist, sue merci. » 
Quant si l'out oï cel Hubert, 
A lur cuvent l'ad descovert, 
Cum l'apelad, cum s'en fuï, 
Cum vint a li puis k'il dormi 
E cum li priur out aïe 
Par la bonuree sainte Marie 
Pur ço ke sun servise fist 
Quant ses ures chantat e dist. 
De chief en autre l'ad cunté, 
Un sul mot ne lur ad celé. 
Mais cist Hubert veraiement 
Ne vesqui gueres lungement. 
Aprés ceo k'il out ceo veü, 
Ne pout de mort aveir escu : 
Del siecle alat cum tuit ferunt 
Ki unkes nasquirent el mund. 
Biuen deit l'en la dame servir 
E honurer e encherir 
Ki rent as suens si granz luiers ; 
Servir la devom volentiers. 
E Deu la nus duinst si servir 
K'en sun regne puissum venir ! 

En la cité dunt ore cuntai, 
Ke Papie devant numai, 
Esteit un clerc, sulunc ma rime, 
Mult sage, par nun Jeronime ; 
Mult par esteit pruz e vaillant, 
En clergie mut enpernant. 
Icist servi mut, nuit e jor, 
La seinte mere al salveür : 
Saluat la, ses ures dist, 
De bon cuer sun servise fist ; 
Ne out al siecle autre volenté 
Fors de servir la dame a gré. 
Avint en la cité, cum deut, 
Ke li evesques i murut 
E cele iglise aprés sun jor, 
Puis sa mort remist sanz pastor. 
Li clerc del païs tuit i vindrent 
E un grant parlement idunc tindrent. 
Les prodhumes tuit acuillirent. 
A jeuner treis jorz establirent 
Ke Damnedeu lur demustrast 
Evesque ki bien les guardast. 
Endementirs ke il si jeunerent, 
Ainz ke li treis jorz passé erent, 
Vint Nostre Dame, nostre mere, 
A un bon prodhome, a un frere, 
E dist lui : « Va tost a la gent 
Ke requerent Deu si forment. 
Ne lor estut ja plus preer, 
Mes prengent tost mun chanceler, 
Sil facent evesque e pastur 
De la cité, de l'autre honur. » 
Cist prist mult a esmerveller 
E dist : « Ki est cel chancelier ? » 
E la dame li respundi : 
« Jheronime, mun chier ami, 
Ki bien sert mun cher fiz e mei 
En volenté, de bone fei. » 
E il s'esveilla joius forment. 
A lendemain dist a la gent 
Quant que la dame li out dit 
E tuit cum en sunjant la vit. 
E la gent dunkes demanderent 
Cel Jeronime e amenerent 
A grant honur e a grant hait ; 
De l'honur est evesque fait. 
Par le voleir, par la preere 
De nostre duce dame chere 
Vint icil a mut grant honur. 
Prodhoem devint puis icel jor, 
Mult amat Deu a sainte Iglise ; 
La dame servi sanz feintise 
Ki li mustra tel amistié, 
Par unt il ert si eshalcié. 
Quant cil del siecle departi, 
Lasus al ciel l'alme rendi. 
Ci poüm nus tres bien entendre 
Ke la sainte dame volt rendre 
Al cors honur, a l'alme vie. 
Or nus duinst la bone Marie 
Son servise faire e amer 
Ke tuit puissum a Deu aler. 

En une eglise renumee, 
De sainte Eglise Cluse numee, 
Moine i mainent el Deu servise, 
Ki mult servent bel cele eglise. 
En tute cele regiun 
N'ad puint de vin se vermeil nun : 
De sanc ad culur si pure 
Ke bien semble sanc par nature. 
Li moine ki el mostier hantent 
De cel vermeil vin messe chantent. 
Dutent a chanter del vin cler, 
Ke l'en nes puisse enganer, 
Par negligence u en aventure 
Lur duinst l'en pur vin eve pure ; 
Mult par unt de ço grant dutance 
Pur ceo k'il sunt d'une semblance. 
Cel vin si est de tel endreit 
Ke se sur linge espandu seit, 
Se sur drap linge est espandu, 
E li drap le ait bien enbeü, 
Jamais ne iert osté par laver, 
Par asüer ne par parer. 
En icele iglise ad huchettes 
E buistes linees mut nettes ; 
Bel lienge drap i ad dedenz, 
La met l'en les corporels enz. 
En l'iglise out un bacheler : 
Ansealme out nun, prouz e ber ; 
De bon cuer e de bon purpens 
Servi la mere Deu tuz tens. 
Cist Ansealme i out mestier 
E servi bien en cel mustier, 
Si trovat cum bon bacheler 
Ublees e vin a l'alter. 
Avint un jor ke cist deveit 
Servir a l'auter, cum soleit. 
Prist des boistes les corporels 
E autres dras mut net e beals, 
E hastat sei a desmesure ; 
Si espandi par aventure 
En la boiste del vin vermeil 
Sur le drap ; mais ne seit conseil 
De oster la vermeille colur. 
Des moines out mut grant poür, 
E pur ceo ne saveit conseil, 
Kar le drap devint si vermeil 
Cum se de sanc fust trestut teint 
E de vermeille colur peint. 
Espoenté fud mut forment 
Pur les freres, pur le covent, 
Kar il ne sout cument laver 
Ne des moines nel pout celer ; 
E tuit fust si k'il le lavast, 
Legierement ne l'asuiast. 
E un moine la messe dist. 
Cil clers de la dolur s'asist 
E tint ses meins desuz sa face 
Tant cum l'en chanta la preface ; 
E quant li « Sanctus » esteit dit, 
Li clers dolent, od cuer parfit, 
Envers Nostre Dame se prist, 
La sainte mere Jhesu Crist, 
Ke, si li pleust, le conseillast, 
A sa volenté aturnast 
Ceo k'il out mesapareillié, 
Dunt il esteit si deshaitié. 
Mut orat od devotiun 
E quant feit out sa ureisun, 
Ainz k'em en la messe deïst 
La patre nostre ke Deu feist, 
Regardat li clers en la buiste : 
Vit blanc le drap, ki ainz fud muiste, 
Ki del vin ert vermeil cum sanc ; 
Ore le veit merveilles blanc 
Ke suz ciel n'est lavendiere 
Ki l'enblanchist en tel manire. 
E quant li juvencels le vit, 
El cuer out grant joie et delit ; 
Tres bien sout ke sainte Marie 
Li fist del drap si bel'aïe. 
Volentirs des dunc la servi 
Plus ke ainz ne fist e encheri. 
Quant li moine s'aparceürent, 
Del miracle grant joie urent ; 
Mult durement s'en esjoïrent ; 
Mutes graces a Deu rendirent 
E a la dame ensement, 
Ki si seit succurre a sa gent. 
De mult plus la dame servirent 
Ki del miracle rien oïrent. 
Cele nus duinst sei si servir 
Ke turner li puisse a pleisir. 

En Biture, une cité, 
Avint un fait mult renumé 
Ke uns moines cunter soleit 
Ki de Cluse moines esteit. 
Cil moines ert Pieres numez, 
De bone vie mult loez. 
Bien dist ke il en la cité fud 
E k'il i vit ceste vertu. 
Al jur de Pasches veirement 
Avint mut gloriusement 
Ke enfant crestien alerent 
A mustier e od els menerent 
Un enfant, fiz a un jueu, 
Ki folement reclaiment Deu. 
Od els sout aprendre letrure, 
Latin, ebreu, par enveisure. 
Cil enfes vint enz el mustier 
Od les enfanz pur enveiser. 
Avint puis ke tute la gent 
Vindrent a l'acumungement 
E receurent dunc le cors Deu, 
Si fist li enfes al jueu. 
Sur l'auter esteit une ymage 
De sainte Marie en parage ; 
Un veil li fud sur le chief mis. 
Al fiz al jueu ert avis 
Que ele cum vive mulier 
Aidast al prestre a cumengier, 
A chaün dunast de la gent 
De cel saint acumungement. 
Revent li enfes a maisun. 
Sis peres le met a raisun 
U il esteit tant demuré 
E li enfes ad dunc cunté 
Cument il vint al mustier 
E cum puis vint a l'acumengier, 
Cume od les enfanz od receu 
Le glorius cors de Jesu. 
E quant sis peres l'entendi, 
Par curuz l'enfant envaï. 
Ne sout ke faire ne que dire, 
Tant ot el quor curuz e ire. 
Reguarda entur sei adés 
E vit un fur ardant bien pres ; 
Aneire i curut od l'enfant, 
Sil geta en cel ré ardant. 
Si tost cume ert enz el fur mis, 
Vint la dame de paraïs, 
Sainte Marie, et aparut, 
De tuz mals l'enfant sucurut, 
Sil guari del fu e del ardur 
Que puint n'i senti de chalur. 
Itele sembla al enfant 
Cume cele ke il out veue avant. 
La mere a l'enfant s'escriad, 
Bati ses mains, l'enfant clama, 
Cume custume est de meres pieues, 
Seient crestienes u jieues, 
Quant veient mesavenir rien 
A cels ki eles volent bien 
E surketut a lur enfant ; 
Dunc guaimentent e funt cri grant, 
Si fist la mere a ceste enfant : 
Guaimenta e plura tant 
Ke en mult poi d'ure out asemblee 
Tute la gent de la cuntree, 
Crestiens, gieus ensement. 
Mult tost i asenbla grant gent 
Al fur ardant et acururent 
E l'enfant vif dunc aparçurent 
E sanz mal, tut sein e heité, 
Si ke de feu n'esteit tuchié. 
Del fur le pristrent, sil menerent 
E ducement li demanderent 
Cument il fust guari itant 
El fur entre le feu ardant. 
E il lur dist : « Duce cuvine, 
Icele honurable reïgne 
Qui ert sur l'autel el mustier, 
Qui aida al prestre a cumengier, 
Ki nus duna le cors Jesu, 
Ele m'aida ore od grant vertu ; 
Si me aida cele boneuree 
Ke odur ne senti de fumee, 
Feu ne chalur neis n'i senti 
Ne del chief peil ne perdi. » 
Li crestien ki ço oïrent 
A la dame graces rendirent. 
La gent ver le giu se pristrent, 
De li malfere s'entremistrent, 
- Ço fu au pere al enfant. 
Geterent le el fur ardant. 
Si tost cum il fu mis enz, 
Tant tost ert ars li dolenz. 
Quant ço ert veu en l'asenblee, 
Tuit ensemble en la cuntree, 
Crestien, jieu ensement, 
Servirent Deu omnipotent 
E sa mere, la dame sainte 
Ki fist e fait merveilles meinte. 
Ore nus seit la duce reïne 
De perils, de pecchez mescine, 
Ki est e mere e meschine ! 

Ja avint en une cuntree 
Ke Europe est apelee, 
Ke uns clers i fu mult renumé, 
De grant religiun loé. 
Deu e sa mere mult servi, 
De tut sun quor i entendi. 
Mult les servi, matin e seir, 
De bon cuer e de bon voleir, 
De gré en gré muntant en bien. 
La dame amat sur tute rien 
E la dame lui ensement ; 
Honurer le fist durement : 
Entre les plus halz del païs 
Fud il privez e chiers amis ; 
II sout ke la dame le fist 
E ses ures en plurant dist. 
Les ures de la dame chiere 
Dist il des dunc en sa preere ; 
Pur ceo ke la dame l'ama, 
Cheün jur ses ures chanta. 
Li evesque de la cité 
Le tint entur sei cum privé 
E amat le especialment 
Plus ke nul autre de sa gent. 
Mais granz sunt li Deu jugemenz, 
Que ameinet entre ses genz : 
Cist clers de tel religiun, 
Ki tant ert francs e bon barun, 
En grant enfermeté chaï : 
Le cancre es levres le feri 
K'a peine pout la buche ovrir ; 
Sa char començat a nercir. 
Merveillat sei tute la gent, 
Pur ceo qu'il vesqui seintement, 
Ke sufrir deust mal si grevos, 
Ki tant esteit religius. 
Sa buche comence a emfler, 
A nercir e a tresturner. 
Pueit si ke de la puur 
Cil k'ainz l'amerent nuit e jur 
S'esluignerent de lui adés, 
Nel voleient veer de pres. 
Mais li evesques de l'honur 
Le vint veer par grant duçur ; 
El jur le visitat sovent 
E demanda lui dulcement 
Cum li estut, cum le feïst ; 
Pleinst le mut ; ses estres enquist. 
Si grant puur eissi de lui 
Ke si ami en urent ennui 
D'a lui parler, d'a lui venir ; 
Defors luinz la pot l'en sentir. 
Chaün en sei en out hisdur, 
Sil guerpirent pur la puur ; 
Tant out plaies, tant out pertus 
Enmi la buche e el desus ! 
Li evesques i vint suvent, 
Sil cumforta mut ducement 
E gienst e plainst en suspirant ; 
De son ami out doel mut grant ; 
Mult pensa de lui e poi dist. 
En grant cumfort sovent le mist ; 
Dit lui sovent ke Deu flaele 
Ses amis k'il aime e apele. 
Sermuns lui dist de grant duçur 
E paroles de grant tendrur. 
Or le cunseille, or l'amoneste ; 
Ore dit lui essamples de geste. 
De Deu li dit e de sa mere ; 
Suvent l'apele ami, bel frere. 
Si ami ki ainz le despiseient 
Ensemble od l'evesque i veneient. 
Grant doel en firent, mut plurerent 
Pur lur ami, kar mut l'amerent. 
Mais pur la puur ke sentirent 
Vilment suvent le deguerpirent. 
Mais quant Deu veut, tost ad turné 
Home malade en grant santé. 
Ensement volt cel son ami, 
Ke de si grevus mal langui : 
Oster li volt le mal del vis 
E mener le en sun paraïs, 
Rendre li volt pur un bien cent. 
Un angele vint, si cum jo entent, 
Sil meine par avisiun ; 
Fait li meinte demustreisun. 
Merveilles i vit e oï 
E maür merveille i senti : 
Un mut bel champ li est mustré, 
De grant bealté enviruné ; 
Plains ert li champs de duz odur, 
Si flairout de mut grant dulçur. 
El champ vit vint e treis manieres 
De herbes mut riches e mut cheres. 
Sur les vint e dous vit uit flurs 
Beles od mut cheres colurs ; 
Chascune de ces herbes cheres 
Out sur sei uit flurs mult entires, 
Chaüne de bele figure, 
De grant bealté, de grant mesure. 
La vint e tierce herbe ert creüe 
Sur les autres e estendue ; 
Enmi les autres ert assise 
Plus bele e plus haute a devise, 
E pluis rendi de sei fleirur 
A merveilles de grant duçur. 
Ceste porta set flurs mut beles, 
De belté, de duçur noveles ; 
Plus flairerent duz ke piment, 
Ke encenz, ke aromatizement. 
Li clercs demanda par duçur 
Ke senefiast la verdur 
De glorius champ ke i veit, 
De la bealté ke enz esteit, 
Des herbes, des flurs ensement. 
Respuns oï mut ducement 
Ke cel bel champ out deservi 
Pur ceo que nettement vesqui, 
E que des herbes la bealté 
Senefiout autre bunté : 
Les distinctions k'il chanta 
Quant Deu e sa mere loa, 
K'il cheün jur soleit chanter 
Pur Deu e sa mere loer, 
Od bon cuer, od devotiun, 
Cum clers de grant religiun. 
Kar les vint e dous manieres 
De beles herbes e tant cheres 
Demustrent la distinctiun 
De iceste salme par nun 
« Beati immaculati » ; 
Ke vint e deus i ad de fi, 
Desque as quinze salmes amunt, 
Vint e dous salmes i acunt. 
L'escrit nume « destinctiun » 
Chaüne des salmes par nun ; 
Pur ceo ke eles sunt devisees, 
« Destinctiuns » sunt apelees. 
Les herbes cheres par lur nuns 
Demustrent les distinctiuns : 
Chaüne salme uit vers en ad 
E chaüne herbe uit flurs portad ; 
Li uit vers uit flurs senefient, 
Endreit des vers les flurs le dient. 
Cent e demi e vint e sis 
I ad vers e flurs de uel pris : 
Chaün des vers une flur rent, 
Chaüne salme une herbe prent. 
La vint e tierce herbe novele, 
En miliu des autres tant bele, 
Ki plus fud haute e plus flairot, 
Ceste salme senefiout : 
« Deus in tuo nomine 
Salvum me fac par ta bunté », 
Ke cil out chaün jor chanté 
En l'onur de la trinité. 
Les flurs de cele herbe novele, 
Ki tant esteit e vert e bele, 
Demustroent bien li set vers 
K'en cele salme sunt aers, 
Les set duns de saint esperit 
Par unt Deus ad les suens eslit. 
Les uit flurs des herbes entur, 
Ki rendirent si grant fleirur, 
Uit boneurtez senefioent, 
Kar li uit vers le demustroent, 
Ki as vint e dous salmes sunt ; 
En cheüne uit vers i acunt. 
Ce demustroent les uit flurs 
Ki tant orent beles culurs. 
Volentiers devum verseiller 
Pur amur Deu e travailler, 
E pur sa duce mere chere, 
Ke issi entent nostre preere, 
Ki nus rent si grant gueredun 
Pur chaüne salme par nun ; 
Ensement pur chaün vers 
Rent ele luier a ses sers. 
Quant cist clers out le champ veü 
Par Deu e par sa grant vertu, 
Dunc li dist le ber kil mena : 
« Ovrez voz oilz, guardez en ça : 
Veez lens un temple en orient. 
Esguardez le ententifment. » 
E cil aneire i esguardat, 
Grant merveille veü i ad : 
Un mut merveillus temple i veit. 
De or e de pieres reluseit : 
Tuit fud de divine faiture. 
Rien n'i valdreit humaine cure, 
Kar tute la bealté del mund 
Ne tuit icil ki dedenz sunt, 
Ne valdreient a la bealté 
De cel temple si aurné. 
La grant bealté ne la faiture 
Ne sout dire humaine nature, 
Ne hoem ne la poeit entendre 
Ne buche dire, raisun rendre 
De la bealté, de la faiture, 
De la grant clarté seinte e pure. 
Li angele e li clerc hasterent, 
Tuit bonement el temple entrerent. 
La grace Deu lui fud dunee 
E sainte Marie mustree, 
La sainte mere al salveür, 
Plus clere ke soleil de jur ; 
Plus fud clere, plus out clarté 
Ke le soleil enmi esté. 
Mere est de pitié e de honur, 
Mere est de pleniere dulçur. 
Bien demustra sa grant pieté 
A cel clerc de mal mesaisié : 
Si tost cum ele le vit mener, 
Le començat a apeler 
Od curteis vult, od bel semblant ; 
L'asist tut dreit a son devant, 
Enbraça le bien, sil nuri, 
Asuagat le mal de li. 
Coment puis jo dire u cunter, 
U coment puis jo demustrer 
La grant dulçur, l'amistié 
K'ele lui mustra par sa pitié ? 
Tuit ensement cum mere enfant 
Nurrist, sun cher fiz aleitant, 
Quant ele ses mameles li dune, 
Od duz beisirs, k'ele abandune, 
Tut si e mut plus ducement 
Li fist ele asuagement : 
Dunat lui ses duces mameles, 
Ki sunt gloriuses e beles, 
Od les mameles duz beisiers 
E duz diz e dit : « Ami chiers ! 
Alaitiez, cher fiz, alaitiez 
Maimes les mameles, saciez, 
Ke Jhesus, mis fiz, aleitad, 
Ki ses amis d'enfern jetat. 
Jhesus Crist, mis fiz, veirement, 
Ki sires est de tute gent, 
II les alaita ; jol nurri. 
Or les alaitiez, cher ami ! 
N'est dreit ke les levres mal aient, 
Ki tantes feiz de diz m'apaient, 
Ki tantes feiz bel me saluent, 
Ki tantes feiz en bien se muent ! » 
A la voiz sainte Marie, 
Mult desiree e honuree, 
Receut li malades santé : 
Delivre de enfermeté, 
Sain fud e entir cum enfant. 
Del sunge esveilla a itant 
E receut clere sa lumiere 
E sa face sanz mal entiere. 
Cil kil virent s'esmerveillerent, 
Kar tuit a mort ainz le jugerent. 
La puur d'icele maisun 
E del malade e d'envirun 
Ert ja turnee a grant duçur, 
En grant suavité de odur. 
De tutes parz i acururent 
Ki le clerc malade ainz conurent ; 
Le grant miracle a tuz cunterent ; 
Par estrif a l'evesque alerent, 
Cunterent li la grant leesce 
Del clerc dunt ainz orent tristesce ; 
Cunterent li sa guarisun 
E la duçur de la maisun. 
Quant li evesque l'entendi, 
De joie, de hait s'esbaï. 
Ço deïst qui dunkes i fust 
Que li evesque sens ne eüst ; 
Del tut le jujast pur desvez : 
De la joie esteit pres pasmez. 
A Deu rendi graces suvent, 
Al clerc alat par bon talent. 
Si tost cum il l'aveit oï, 
Al clerc alat, a sun ami. 
Quant pres vint de cele maisun 
E senti l'odur d'envirun, 
U li clers avait jeu itant, 
Cum rien n'en eust oï devant, 
Prist a demander par duçur, 
Que fust cele duce flairur 
Ke eissi d'icele maisun. 
Chaün par sei mist a raisun, 
Kar unc en sa vie, a nul jor, 
Ne senti si faite flairor. 
A tant vint enz en la maisun, 
Vit le clerc de bele façun, 
La buche duce e tute entiere, 
E son volt bel de grant manière ; 
Veit le vers le ciel esguarder, 
Le chief moveir, les oilz lever ; 
Veit li bien estendre ses mains 
E ot le parler cume sains. 
A Deu rendi graces forment, 
Preat a tuz faire ensement. 
Tuit s'escrient ki le oïrent, 
Od cri graces a Deu rendirent. 
Mais puis ke la pais fud rendue 
Del cri e de la noise eüe, 
Cunta icil clers boneuré 
De tut en tut cum ad erré, 
Cum fud mené, cum fud ravit, 
Cum vit le champ de grant delit, 
Des flurs e des senefiances, 
Des herbes de beles semblances ; 
De Nostre Dame li redist 
Cum l'aleitat, cum le guarist. 
E li evesque fud mut lié, 
Plurat de joie e de pitié ; 
Puis l'acumunja par duçur 
Del beneit cors Nostre Seignur. 
Li clers graces a Deu rendi. 
Tuit haitié del siecle transi, 
El ciel rendi sun esperit 
En joie, en repos, en delit. 
Ore avez oï bonement 
Cume la Dame rent ducement 
A tuz e a tutes ki sunt 
Ki rien de sun duz talent funt. 
En tute terre, en tute gent 
Poet l'en oïr diversement 
De ses miracles, de ses faiz, 
De perilliez e de cuntraiz. 
Trestut li mund est si plains 
Ke suz ciel n'est hoem ne escriveins 
Ki puisse cunter ne escrire 
Ses duces merveilles ne dire. 
Or nus face la dame chere 
Par la sue sainte preiere 
Entrer la sus en pareïs, 
Que esjoïr i puissum tut dis. 

Li home de jolifté, 
Ki tant aiment lur volenté, 
Amereient milz autre escrit 
Ke cuntast amerus delit 
U bataille u altre aventure ; 
En tels escriz mettent lur cure. 
Tes escriz ne sunt a defendre, 
Kar grant sens i poet l'en aprendre 
De curtesie e de saveir. 
Mais sur tut deit l'en cher aveir 
Les escriz de nostre reïne, 
Ki des pechiez nus est mescine, 
Ki nus deit a Deu acorder, 
Ki nus deit faire el ciel entrer ; 
Kar sulunc ceo k'al livre truis, 
Sanz cuntredit, par raisun puis, 
Ke suz ciel n'ad si ord pecheur 
K'envers la dame ait amur, 
K'il n'en ait bien le gueredun 
E de malfé defensiun. 
Iceo purra bien espruver 
Ki cest livre veut escuter. 
Mult par sereit dunc maleuré, 
De sen eissu e absorbé, 
Ki mielz amast de geste oïr 
U d'amur lire u de el mentir 
Ke d'icele dame honuree, 
Ki sur tutes est benuree, 
Ki est clamee fille e mere, 
Ki porta sun fiz e sun pere ; 
Or l'aüre cum seignur, 
Cum fiz e pere e creatur ; 
Sis peres devint sis cher fiz. 
Tres bien sai ke par ses dulz diz 
Nus poet de pechiez alegier 
S'ele velt pur nus sun fiz preier. 
Pur cels le requerra forment, 
Ke rien funt de sun duz talent. 
Dulce chose est de Deu cunter ; 
Bien deit l'en ses faiz escuter 
E puis rendre lui glorie e graces ; 
Nel deit hoem laisser pur manaces. 
Crestien cum plus est dreiturir, 
Ses faiz deivent avant traitier, 
Pur tuz crestiens amender, 
Ke tuit puissum el ciel munter. 
Sovent enveie a noz profiz 
Ses angeles e ses esperiz, 
Si cum vus dirra la raisun 
Ke suit aprés en cest sermun. 
Uns hermites esteit jadis : 
De sainté out los e pris, 
Mult par servi Deu a plaisir. 
Chaün an soleit cist oïr 
El ciel soner voiz angeline 
La nuit de la sainte reïne 
Ki porta Deu, nostre avoé, 
La nuit de sa nativité, 
La nuit ke la dame fud nee 
Ki a bon'ure esteit portee ; 
Cele nuit soleit il oïr 
El ciel chanter e esjoïr. 
Cil s'esmerveillat forment 
Del duz chant ke oï tant sovent, 
Quant en altre tens ne l'oï. 
A Deu del ciel cria merci, 
Ke, si li pleust, li demustrast 
Que cel duz chant senefiast ; 
Mult requist Deu que cel chant dut. 
E uns angeles lui apparut 
Ke Deu bonement lui transmist ; 
E li angeles estut, si li dist : 
« Chier ami Deu, n'esmerveillez 
De cel duz chant dunt Deu preez. 
Icele duce melodie 
Est pur amur sainte Marie, 
Ki porta Deu cum bonuree ; 
Iceste nuit ert ele nee. 
Pur ceo chantum si ducement, 
Qu'anuit ert nee veirement, 
Ja seit iceo ke gent nel sacent, 
Deu veolt ke angeles la feste facent. 
Demustrez tost icest servise 
A tuz les fiz de sainte Iglise 
E dites lur cum vus oïstes 
Le duz chant e que mei veïstes, 
K'il facent la feste ensement 
Par tuit le siecle acordablement. » 
E quant li angele li out tut dit, 
El ciel volat cum esperit 
E li saint hoem ignelment 
Alat e dist a la gent 
Ceo que out veü, ceo que out oï ; 
A tant, cum pout, le descovri. 
Quant la feste ert demustree, 
Par tut le siecle fud comandee 
A guarder en sainte maniere, 
Pur amur de la dame chere, 
Ki nus duinst la seinte Deu grace, 
E Deus nus duinst veer sa face. 

Ci poum veer e oïr 
Ke mut covient ceste servir, 
Ceste nostre duce meschine ; 
Dame est del mund, del ciel reïne. 
Servir la nus estuet seintement 
Quant li celestien covent 
S'esjoïst a ses festes tant, 
Par melodie e par duz chant, 
Ke veient Deu tuit clerement 
Face a face apertement, 
Ki unkes ne pecherent rien 
E nequedent la servent bien. 
Mult la nus covient dunc servir, 
Pur noz pechiez espenir. 
Uns clers esteit, ne sai le nun, 
Duné se ert a religiun ; 
Regulerment ert ordené 
E profés e a Deu sacré. 
Mais il haï le mestier 
E devint de sun cors legier : 
Hanta le fait e le repaire 
Ki est a chasté a cuntraire ; 
Mult demena chaitive vie 
En ordure de legerie. 
Un'ewe solt passer les nuiz 
Quant il alad a ses deduiz 
Pur sa malvestié paremplir ; 
Par l'euve solt puis revenir 
Quant il out parfait sa ordure, 
Dunt nuit e jor esteit en cure. 
Icist esteit acustumet, 
Ja seit iço k'il fust si desvet, 
De sainte Marie honurer ; 
Ses ures selt de cuer chanter. 
Avint k'il revint une nuit, 
Quant out parfait sun fol deduit, 
Par cel ewe u passout suvent ; 
Aneire i salt tempeste e vent ; 
Li tens commençat a enfler, 
Cil de la poür a trembler. 
N'est pas merveille s'il dutat 
U s'il de l'anguisse tremblat : 
Ne solt que dire ne que faire, 
Ne u aler ne quel part traire, 
Ne de l'ewe ne pout eissir ; 
Tres bien veit k'il deit perir. 
Sa pardurable mort i vit, 
Kar la conscience li dit 
Que aproef sa mort ert en turment 
E en peines finablement. 
Ses oilz envers le ciel levat 
E de quer tendrement plurat 
E dit : « Dame, sainte Marie, 
Ne recordez pas ma folie ! 
O duz port de tuz perilliez, 
O plenté de tuz mesaisiez, 
Esteille de mer desiree, 
Mere Deu, reïne honuree, 
Aidez mei a vostre plaisir ! 
Sucurez mei, ki dei perir ! 
Sainte Marie, dame chere, 
Oez bonement ma preiere ! 
Ore recordez, mere de glorie, 
Cum vus ai eü en memorie 
Quant vostre servise feseie, 
Ja seit iço ke fols esteie ! » 
Quant ço out dit, si s'en retint. 
Adunc a primes lui suvint 
Des matines de nostre mere, 
Ki portat sun fiz e sun pere. 
Dunc les començat a chanter 
E « Ave Marie » a numer. 
Si cume suvent la diseit 
E le mot en buche teneit, 
Par le vent en l'ewe chaï 
E chaitivement si peri. 
Diable vindrent a estrif 
Saisir l'alme de cel chaitif ; 
Menerent la hastivement 
Envers enfern a lur turment. 
Li angele ensement i vindrent 
E les mals esperiz detindrent ; 
Que enpensé eussent demanderent 
E li culvert mult l'encuserent ; 
Distrent : « Cist clers par jugement 
Ardera od nus en turment 
Pur ceo ke servir ne voleit 
Sun creatur si cum deveit. 
Nus servi bien ; li fist grant tort ; 
Pur ceo iert en peines de mort. » 
Li celestien esperit 
Distrent aprés sanz lung respit : 
« N'iert vostre si cum esperez ; 
Ja en voz turmenz nel merrez ; 
Ainz en serrez tuit curucié 
Ke si tost l'aiez purchacié. » 
Dunc respundirent li diable : 
« En turment irrat pardurable ; 
Tut tens fist il nostre talent ; 
Altre liu d'enfern ne l'atent. » 
Dementiers k'il si estriverent, 
De ça de la raisuns mustrerent, 
Vint Nostre Dame, nostre mere, 
Cum soleil luisante e plus clere 
E dist as malfez fierement : 
« N'irat pas en vostre turment ! 
Cument osez vus travailler 
Cels ke mis fiz achata chier ? 
Dunt vus vient tel hardement 
De chalengier mun clerc, ma gent ? » 
Li malfé distrent a espleit : 
« Ne savom pas ke vostre seit, 
Kar cist clers ne fist unkes biens ; 
Par ceo sai bien que il est miens. 
Les commandemenz Deu despist, 
Nostre volenté tut tens fist, 
A soen poeir, de tuz sens. 
De sul le nun ert crestiens. 
S'il servi Deu, le glorius, 
Pur quei fud il dunc orguillus ? 
Se il servi le autur de chasteé, 
Pur quei fud il dunc si desvé 
Entur femmes, entur folie ? 
Laissez ester, sainte Marie ! 
Quant vostre fiz est dreituriers, 
Cument peust cist de cors legiers 
Entrer en sun duz paraïs ? 
Vus nus faites grant tort tut dis. 
Nus ne poüm rien purchacier 
De ceo ke vus volez aidier ; 
Ja tant ne ait fait nostre bon, 
Nel puet malfé tenir a suen. 
Veer poez ke ceo n'est dreit. 
Mil e cinc cens nus sunt toleit 
Par vus e par vostre preere. 
Dame, dame, trop estes fiere, 
Quant pur vos ne poüm aveir 
Icels ki funt nostre voleir ! 
Se vostre fiz dreiturier seit, 
Itels surfaiz soffrir ne deit. » 
Dunc dit la dame : « Ohi, mastin, 
Mult ad en vus culvert veisin ! 
Mis fiz est dreituriers forment. 
Grant tort nus faites de sa gent, 
Mais li tort ne vus iert suffert : 
De cel clerc perdre en serez cert ; 
Kar mis chier fiz nel suffera, 
Ki par sun sanc les rechata. 
Dreituriers est de grant maniere 
E sa justise dreiturire : 
Ensement cum est dreituriers, 
Est merciable justisiers : 
En ceo est sa justise sainte 
Ke de pitié est tut tens ceinte. 
Pur ceo que dreiz est e raisun 
Ke od vus ne tienge desputeison, 
Avant vendrez al jugement ; 
A mun cher fiz alum nus ent ! » 
Tuit ensemble dunc i alerent 
E devant Jhesum s'asemblerent. 
Mais li diable tuit premier 
Pristrent cele alme a desrainer ; 
Dient : « Oez, Deu, bonement, 
Cist ne fist unkes vostre talent ; 
Unkes de rien ne vos servi ; 
A tuz voz faiz ert enemi, 
Kar trestuz les jorz de sa vie 
Demenat cist en grant folie, 
E quant que nus vint a plaisir 
Fist il tut tens pur nus servir. 
El derain, en nostre servise 
Murut ; pur ceo iert en juise. » 
Dunc dit la dame a sun fiz cher 
Esample d'un vers del saltier : 
« Felun testimonie leverent 
Encuntre mei e estriverent. 
La felunie a sei menti. 
Ensement funt cist enemi. » 
Vers les malfez est puis turnee 
E dit lur parole membree : 
« Ore a primes perdu avez 
Cest mun clerc dunt vus baretez. 
Si cum vus dites par cuintise 
K'il murut en vostre servise, 
Ore seit sa buche bien overte 
E sa voiz seit oïe aperte ! 
Die k'il dist en muriant ! 
Si seit desraisné a itant. » 
Mult par est grant la Deu pitié, 
Dulce la dame e sa amistié. 
Mult par est a bon dreit clamee 
Mere de pitié renumee. 
En cest clerc le poet l'en entendre 
Quant si forment le volt defendre 
Del malfé e de sun turment. 
En plusurs le mostre sovent. 
Cum li clers sa buche ovri 
Quant a Deu plot, sue merci, 
Dunc dist li clers : « Ave Marie, 
Pleine de grace, Deu amie ! » 
Si cum ainz dist quant il neia. 
La dame dunc se tresturna 
Envers le malfé fierement ; 
Dit : « Ke poz tu faire, dolent ? 
De quel chose t'esbaudis tu ? 
Or tais ! Tu es mien devenu 
Pur ceo ke t'es mustré bien 
Ke tu ies vencu cum ord chien. 
A quei t'esprent ta desverie 
Pur estriver vers mei, Marie ? 
Ta mençunge, ta felunie 
Te deceit en ceste envaïe. 
Ore lais ester cest mien ami, 
Trop cruelment l'as envaï. 
Se dreit est ke dei parler 
Ensemble od tei e desputer, 
Di dunc a quei as tele envie 
Envers humaine cumpainie ? 
A quei la quiers si metre aval ? 
Ja ne te fist ele nul mal ; 
Ainz fist la tue felunie : 
Tun orguil e ta mal'envie 
Te fist chaïr del ciel aval. 
A tort quiers envers home mal. 
Se hoem te eüst amonesté 
De munter halt cum surquidé, 
Quant Deu voleies resembler 
E estre plus halt e plus cler, 
Dunc semblast aukes de raisun, 
K'envers home fuissez felun. 
Mais par hume n'esteit ço pas 
Ke tu chaïs de halt en bas ; 
Par tun meimes orguil chaïs ; 
Sanz merci i serrez tut dis. 
Tu ies de ta peine acheisun ; 
T'envie as trové cum felun ; 
Tu suls fus amonestement 
De ton chaitif trebuchement. 
Bien te di ke humaine gent, 
Ke tu enseisis si cruelment, 
Avrunt de lur pechiez merci ; 
Kar li premiers par tei chaï. 
E pur quei as dunc tel envie 
Envers humaine cumpaignie ? 
A quei as tu dunc joie e hait 
De ceo que hoem vers Deu mesfait ? 
A quei quiers tant od tei aveir ? 
Quides tu pur ceo meins arder ? 
Ainz arderas plus cruelment : 
Pur chaün receveras turment ; 
Pur chaün que tu quiers aveir 
Divers turment avras, pur veir ; 
Pur chaün ke mez en errance, 
Enprendra Deu de tei venjance. » 
Li malfé dolent e cumfus 
S'en departi, del tut cunclus. 
E la dame se tresturnat 
Vers le clerc, si l'areisunat ; 
Dist li : « Dun as tu veü 
Cum grant destresce as ci eü, 
Cum pres fus de l'enfernal turment, 
U perils ad milliers e cent. 
Tant ai enquis vers mun fiz cher 
K'ariere t'estoet repairer ; 
A tun cors t'estoet revenir 
E tes pechiez espenir. 
E tu, pren guarde nuit e jor 
De servir mun fiz cum seignor. 
Cuntien tei si, quant seras vif, 
Ke mais ne aies tel estrif. » 
Cist revint a sun cors ariere ; 
Si se amendat en itel maniere 
Ke puis, quant del siecle parti, 
La sus al ciel l'alme rendi. 
Ceste dame nus seit aïe, 
Ke od malfé ne aium cumpaignie. 

Uns moines ert, sulunc l'escrit, 
Entre mut moines en abit, 
Ki Nostre Dame cher aveit ; 
Si mustrat ke sis chers esteit. 
Avint par malfé, cum espeir, 
Ke cil out tant beü un seir 
Ke ne se pout de rien aider ; 
Tant out beü en lur celier. 
Veirement ki dunc l'esgardast 
A fol, a desvé le jujast. 
Ivre s'en eissi del celier, 
Par l'encloistre, vers le mostier ; 
Vers le mostier hasta sun eire. 
Diable i vient curant aneire 
En la semblance d'un grant tor ; 
Hisdus ert e neir cum mor 
E mult horrible e forment grant. 
Envers le moine vint curant, 
A ire le volt tresperecier 
De ses cornes cel aversier. 
Aneire i vint une pucele 
De cors e de face mult bele, 
Od bloie chevelure amee ; 
Sur ses espaules ert getee ; 
E tint un frapail en sa main. 
Dist al diable : « Mult ies vein. 
A quei viens tu ci travailler 
Mun bon moine, mun ami cher ? » 
Comanda li ke s'en alast, 
Ke mais issi nel travaillast. 
A icest dit s'en departi 
Cel tor, cel cuilvert enemi, 
E la pucele ensement 
Departi s'en sudeement. 
E li moines ivre e enbeu 
Vers le mostier est esmeü. 
Mais quant il vint pres del mostier, 
Derechief vint cel aversier 
En guise de chien, fel diable, 
Horrible, grant e espoentable ; 
Sudeement i vint curant 
Vers le moine tuit abaiant. 
Mais la pucele avant numee 
Derechief vint cum bonuree ; 
Cum ainz i fud, tut ensement 
Derechief li vint en present, 
Chaça de li cel fel cuilvert 
E fist le moine aler tuit cert. 
Si s'en departi cel felun, 
Ki ne fist ne fait se mal nun, 
E la chere sainte pucele 
Parti s'en gloriuse e bele. 
Li moines out poür mult grant ; 
El mustier entrat a itant. 
Mais tut dreit cum il entrat, 
Revint li fel qui l'agueitat, 
Li homains enemis malfez, 
Plus horrible e plus laid asez 
Ke anceis a lui ne aparust. 
Or vint cum un grant leün fust, 
Ruillant des oilz e abaiant, 
Cum devorer le peust a tant. 
Mais tierce feiz vint la pucele 
Ki anceis i fud, seinte e bele. 
Ainz ke cist le peust damager, 
Vint la pucele lui aider : 
D'une verge k'en sa maint out 
Bati le fel si k'il criout. 
Forment e egrement le bati 
E dit li : « Culvert enemi, 
Pur ceo ke tu ne me obeis, 
Ne cesti laissastes cum jo dis, 
A parmeimes ceo receveras ! 
Cum dreit est, tun luier avras. 
E si a lui reviens jamais, 
Tel avras e plus grevus fais. » 
Si faitement fud cel felun 
Treis feiz vencu cum mal bricun 
E batu de grief batement ; 
Si s'en departi tut dolent, 
Ensement cum puldre esvani. 
E puis k'il esteit departi, 
Prist la pucele par la main 
Cel moine, son ami precein. 
E cil aneire en valut : 
Cum beü n'eust, sun sen reçut. 
E la pucele od lui alat, 
Par la mein süef l'amenat ; 
Par les degrez, od pas petit, 
Le menat tut dreit a sun lit. 
E quant i vindrent andui, 
La bele, ki li fud refui, 
Descuveri le lit belement 
E mist le dedenz süefment ; 
Mist a son chef son oreillir 
E comença le a seignier ; 
« Signum crucis » a son front mist 
E amiablement li dist : 
« Demain matin apel a tei 
Cel moine ki si bien sert mei, 
Mun ami, tun cumpaignun ; 
Tu meismes sez tres bien sun nun. 
Di li k'il est mis chiers amis 
Pur ceo ke bien me sert tut dis. 
Fai a lui ta cunfessiun 
De ceste ivresce par nun. 
Fai sanz delai en pacience 
Sun comand de la penitence. » 
E li moines haitiement 
Respundi mult pitusement : 
« Chere pucele, fine e sage, 
De tot mun cuer, par bon curage, 
Coveit e vuil, aim e desir 
A faire tut vostre plaisir : 
Vostre sui en tute maniere. 
Mais si vus plaist, amie chere, 
Dites a vostre serf de fei, 
Ainz que vus departez de mei, 
Ki vus seez, si bele rien, 
Ke a mei faites si grant bien. » 
E cele se nume Marie 
E mere Deu mult encherie ; 
Dist k'ele portad le fiz Deu, 
Ki en croiz pendirent jueu ; 
Dist ke par li poet si sauver 
Tut cels ki la volent clamer. 
E cum li moines ceo oï, 
De grant leesce s'esjoï ; 
Od fiance e od fei entiere 
Tint ses mains a la dame chere : 
Voleit, si la peust retenir, 
Baiser ses duz piez a leisir 
E cum mere Deu aürer, 
Ses piez baiser e acoler. 
Mais la mere Deu honurable, 
Pleine de pitié, merciable, 
Ki est refui de tuz pecheurs, 
Ki presente a Deu noz clamurs, 
Ki fist a cestui bien si grant 
Ke de malfé lui fud guarant, 
Quant retenir la quidout bien, 
Ala s'en la seintisme rien ; 
Haut vola plus clere ke rose, 
Suz ciel ne out si luisante chose. 
Cil ki ceo tuit vit e oï 
Mutes graces a Deu rendi 
E a sa duce mere chere, 
Ke li aidat en tel maniere. 
De tuit sun poeir la servi 
Des icel jur, tant cum vesqui. 
E cil la servi adés 
A ki cestui se fist cumfés : 
A l'endemain cumfés se fist 
Tuit si cum la dame li dist. 
Cil dui le miracle cunterent 
E la gent la dame loerent, 
Ki mustra par sa grant pité 
A sun serf tel amisté 
Ke si fud preste e redevable 
A sun serf encuntre diable. 
Mult nus covient ceste servir 
E en memorie retenir, 
Ke ele nus seit defensiun 
Encuntre cest meimes felun. 
Bien puet durer s'envaïe 
Ki d'iceste dame ad aïe, 
E Damnedeus par sa merci 
Nus duinst veincre cel enemi, 
Pur amur sa mere chere 
Nus doinst sun regne en joie entiere ! 

Uns bers esteit de bone vie 
Ki mult ama sainte Marie : 
Chaün jor sun servise fist 
E ses ures de bon cuer dist 
En l'onur de sainte Marie, 
Fors tant sulement sa cumplie. 
Une nuit, par avisiun, 
Vint la dame a cel son barun, 
Enquist mut ducement ses estres, 
E dit li : « Que fait mis cher prestres ? » 
Cil out poür, trembla forment 
E respundi mult humblement : 
« Ki est ici, ma dame chere, 
Dunt vus parlez en tel maniere ? » 
Ele respunt : « Ceo estes vus, 
Chastes, net e religius, 
Ki me servez mult bonement. 
Pereçus estes nequedent, 
Ki laissez ma cumplie ester 
Si ke ne la volez chanter. » 
E cil culpable se rendi, 
Preat pardun, requist merci, 
Ke pur Deu pardun li feist, 
E aprés suplement li dist : 
« Ma chere dame, sanz feintise 
Voil jo faire vostre servise ; 
De bon cuer e de bon purpens 
Frai vostre servise tut tens. 
E ore cuveit en mun curage 
Ke vus, dame, me faciez sage 
Coment jo dei comencier 
Vostre complie a chanter, 
Dame, sulunc vostre plaisir, 
Ke a gré vus puisse servir. » 
La dame li redit aneire : 
« Si devez dire, cher proveire, 
« Converte nos » premierement, 
Si cum costume est entre gent. 
E puis ceste antiefne de mei, 
De ceo ke jo portai mun rei : 
« Completi sunt dies Marie ». 
E puis iceste salmodie : 
« Cum invocarem exaudi », 
« In te, Domine, speravi », 
« Qui habitat ». E « Ecce nunc ». 
La antiefne e le chapitre dunc : 
« Ecce virgo concipiet, 
Filium suum pariet ». 
Cest respunset si est eslitz : 
« O santa Dei genitriz ». 
Puis « Intercede pro nobis ». 
Le ymne « Virgo singularis, 
Vitam presta puram, iter ; 
Sit laus Deo patri semper ». 
E verset « Ave Maria ». 
L'antiefne « Ecce completa ». 
E « Nunc dimittis » puis aprés ; 
Puis « Ecce completa » adés. 
Ceste oreisun ne laissez mie : 
« Deus qui de beate Marie ». 
Cil proveires graces rendi 
E dist : « Jo la dirrai einsi. » 
E quant apris si bien l'aveit, 
De mult bon cuer puis la diseit. 
Si nus duinst la dame en tuz tens 
Amendement de nostre sens. 

Mult est diverse ma matyre ! 
De plusurs faiz m'estuet escrire 
Ke Nostre Dame fait sovent 
A tuz les soens mult ducement. 
Ne puis pas tenir lung sentier, 
Suvent me estuet veie changier ; 
Mais par nen voil sul aler : 
Solunc mun chemin voil trover, 
Dreit chemin tendrai si jo puis 
Sulunc ceo k'en mun livre truis, 
Selunc ke jo translat le escrit ; 
De latin en romanz l'ai dit, 
En romanz le faz de latin 
Ke plusurs i seient aclin 
E facent bien l'escrit entendre 
Ke par sei i puissent aprendre ; 
Kar cil ki gramaire n'unt lit 
Poënt aprendre en tel escrit, 
Hommes e femmes ensement ; 
Pur ceo le faz legierement. 
E beneit seit de Jhesu Crist 
Cil ke comencier le me fist 
E par ki jol faz en avant ! 
Mult est curteis, preuz e vaillant, 
Bels bacheler e enseignié, 
De franchise forment preisié. 
Damnedeus maintienge sa vie 
En bien, kar mut het vilanie. 
Ceo est mis chiers amis Gregorie. 
E Damnedeus lui duinst victorie 
E ma dame sainte Marie 
Garant lui seit de mal d'envie ! 
Or escutez tuit bonement : 
Merveillez orez veraiement 
Dunt tuit deivent aveir poür 
Ki envers Deu unt point d'amur, 
Ki jueus aiment e maintienent 
Pur les surfaiz ke entre els vienent ; 
Merveille vus iert ici cunté. 
En Teilette, la grant cité, 
Firent jueu grant felunie 
El seint jur de sainte Marie, 
En aüst, en cele saisun, 
El jur k'ert de sa assumpciun 
Cum ele munta a Jhesu Crist. 
Li ercevesque la messe dist 
E cum il dist le segrei 
De cele messe en bone fei 
E li poeple ententivement 
Urout a Deu priveement, 
Si cum la gent escut i firent, 
Une voiz del ciel clere oïrent 
Ki se pleineit pur sun fiz cher 
Ki reinst tut le mund del aversier, 
De malfé, de enfernel turment, 
Ki mort suffri de gré pur gent. 
La voiz se plainst en ceste guise 
Des jueus e de lur feintise : 
« He ! Heu lasse, quel felunie, 
Quel culvertise e quel envie 
Del pensé des escumengiez, 
Des jueus feluns aragiez ! 
Mult sunt felun en lur pensé ! 
Heu lasse, quel chaitiveté, 
K'il deivent maindre entre la gent 
Ke mis fiz rainst si ducement, 
Ki portent sur sei le seint signe 
De la sainte croiz tant digne ! 
Heu lasse, des escumengiez, 
K'il mainent entre les seignez 
Ke mis fiz ad signé en fei, 
Ki le mund rachata par sei ! 
Dols est k'il deivent si regner, 
Ki derechief volent tenter 
Mun fiz, ki est del mund salu, 
Ki pur nus ert en croiz pendu ! 
Ore funt li jueu folie 
De mun fiz e grant felunie : 
Remettre le volent en croiz, 
Faire lur gas e lur deduiz, 
Escopir sun vis e bender, 
Par desdein le volent pener. 
Nel dut suffrir ke une feiz 
Ne pur nus estre en tels destreiz. » 
Quant la gent cele voiz oïrent, 
Mult grant merveille i entendirent, 
Kar il i out grant assemblee, 
Si ert la voiz bien escutee. 
Ne la mistrent pas en ubli, 
Mais nequedent suffrirent si 
Desque la messe dit'esteit 
E li pueples dunc a espleit 
Mustrat a l'evesque la pleinte 
Ki esteit gloriuse e sainte. 
Li evesque ainz l'entendi, 
La plainte e la voiz bien oï. 
Tuit ierent dolenz e mariz 
De la plainte e des pitus diz 
Ke la dame out dit en pleinant. 
Le poeple irus out doel mult grant. 
Tindrent un petit parlement, 
Alerent s'en puis cointement 
As maisuns as jueus feluns. 
Chaüns ert endreit sei sumuns 
Pur l'ire e pur le grant curuz 
K'il urent ver les jueus gluz. 
Pur la voiz k'il oï aveient, 
Curuz orent, grant doel feseient. 
De Jhesu Crist urent pitié, 
Chaüns ierent forment curucié. 
Ki est ki ne se curuçast, 
Ki unc crestienté amast, 
Quant aparceivre peust tel fait ? 
Ki est ki ne eust dolur, deshait ? 
Tuit icil eurent grant dolur, 
Cururent les maisuns entur. 
A la maisun l'evesque as jueus, 
Al sinagoge des Hebreus, 
A chaün us mistrent aguait, 
Ke rien ne ostassent lur fait, 
Pur poür de els rien ne ostassent, 
Si rien i eust, ne depeçassent. 
Trovent dunc Nostre Sire, 
Une bele ymage de cire, 
Tuit si cum Jhesus i fust vif. 
Le gaberent li chaitif 
En la vilté de nostre lei. 
Pur hunir crestiene fei 
Escopi l'orent el visage ; 
Ço parut bien en l'ymage : 
Ambdui li oil erent bendé, 
Colees lui eurent duné 
Cum l'image peussent occire ; 
Chaün cop parut en la cire 
Tut ensement cum ele fust vive. 
La orent batu la gent chaitive, 
Puis la volerent en halt pendre, 
Cloufichier e sur croiz estendre. 
Quant li crestien ço troverent, 
Pristrent les jueus, sis dampnerent, 
Ocistrent les a grant espleit, 
Rendirent lur luier a dreit. 
Un sul n'i out guarant de sa vie 
Pur lur chaitive felunie. 
En cest sermun poet l'en oïr 
Coment l'en deit jueu tenir. 
Trestute crestiene gent 
Porrunt aveir ci esperement. 
Tuit porrunt aveir grant poür 
De Jhesu Crist, Nostre Seignur, 
Cil ki maintienent lur folie, 
Quant vers Jhesum unt tele envie. 
Tres bien le poet aparceveir 
Icil ki ad puint de saveir, 
Ke li fel jueu sunt maldit, 
Ki unt Deu e nus en despit. 
Par ceo le poüm bien aprendre, 
Ke la dame out le cuer si tendre, 
Sur le surfait, sur la folie 
Ke cil firent par felunie. 
Beneite seit tele reïne, 
Ki si est sainte, sage e fine ! 
Cele nus duinst par sa preiere 
Amur vers Deu e joie en terre ! 

Mult fait Deu miracles sovent 
Par tut le siecle diversement 
Pur l'amur sa mere chere, 
Mustré l'ad en meinte maniere ; 
Par ses mustiers, par ses ymages 
Rent il sovent des desvez sages, 
Si cum vus iert ici mustré. 
En Vivarie, une cité, 
Ert de Nostre Dame un mostier 
U grant poeple selt repairier 
Pur santé aveir, pur urer ; 
Pur ceo i sout poeple hanter. 
Uns hoem i vint ki out mal grant 
En l'un pié ki tut ert ardant. 
Il i vint pur santé aveir ; 
Demurat i matin e seir. 
Quant demuré mut i esteit 
E de sa santé rien n'aveit, 
De son desir petit ne grant, 
Dunc fait trencher sun pié ardant : 
Mielz le volt del tut desporter 
Ke lunges tel mal endurer. 
Avint aprés, sanz lung respit, 
Ke cist chaitif de cuer parfit 
Revint en icel mustier 
U tant poeple selt repairer, 
Et si començat a plurer, 
A pleindre e a desmenter. 
En plurant la dame requist, 
La duce mere Jhesu Crist, 
Ke ele de lui eüst merci, 
E començat a plaindre si : 
« Seinte Marie, dame chere, 
Serrai jo sul, en tel maniere, 
Refusez de vus e deguerpiz, 
Ki tant m'afi en voz sainz diz ? 
Pur que serai sul refusez, 
Ki espeir en ta grace asez ? 
Li altre unt ci santé receu, 
A grant merveille, a grant vertu ; 
Jo, chaitif, de mal mesaisié, 
Sui refusé e deslaissié ! 
Plusurs vus veient ci de l'oil ; 
Jo sui degeté, si m'en doil ! 
Heu, chaitifs, tant mar vi 
Ma mahenesce, dunt sui huni, 
Ki tantes feiz me fist pecher ! 
Heu las, heu las, que devendrai ? 
Jo doil ! Jo doil ! De doel murrai, 
Ki tant sui luinz, par ma folie, 
De la duce sainte Marie ! 
Heu las, tant li sui estrangié 
Ke de mei n'ad ore pitié ! 
Chaün autre chaitif dolent 
Sent tost sun duz alegement, 
Fors jo sul, chaitif dolerus, 
Sur trestuz autres meseurus ! 
Las, cheles, quel est li pechiez 
Pur quei de mei n'ad pitiez ? 
Ai jo mesfait plus que autre gent ? 
Ai jo pechié plus ordement 
Ke de mun mal n'en ai relais, 
Dunt el queor sent anguisse e fais ? 
Ja n'ad suz ciel si ord pecheur 
Ki envers la dame ait amur, 
K'ele n'ait de lui grant pitié, 
Fors de mei, chaitif mesaisié ! » 
Cum il se plainst si durement 
Par itels diz e altrement, 
Las en devient par plurer, 
Par les diz e par le suspirer ; 
Ne poet la dulur mais suffrir, 
Atant començat a dormir. 
Reposat se dunc un petit. 
En sunjant une bele vit, 
Une meschine gloriuse, 
Luisante e clere e preciuse ; 
Unke mais ne vit tel belté ; 
Si entendi de verité 
Ke ceo sainte Marie esteit, 
Ki de tel clarté reluiseit. 
Vis lui ert k'ele süefment 
Le maniat e bonement, 
E qu'en sa main son pié teneit 
E mist le la u il ainz esteit. 
E puis quant cil s'en esveillat, 
Son pié, ainz trenchié, sain trovat, 
A la jambe restoré sain 
Par sa dame, ki i mist main. 
Dunc començat a esjoïr 
E Deu loant en piez saillier. 
Alat s'en d'iloec tuit haitiez, 
Tuit sein sur ambesdous ses piez. 
Loat Deu e sa duce mere, 
K'il vit ainz si bele e si clere ; 
Mult la loat, mult se esjoï, 
A son cher fiz graces rendi, 
Ki a la feiz fiert durement 
Les sons pur lur amendement, 
Purluigne lur santé a tens 
Pur amender els e lur sens. 
Ke il requirgent sa duce grace 
Tut tens desque merci lur face ! 
K'il facent a lui lur preere 
E a sa duce mere chere, 
Ki est beneite e boneuree, 
Reïne del ciel corunee ! 
Rendez nus, dame, tel santé 
Ke servir vus puissum a gré ! 
« Ave », meschine gloriuse ! 
« Salve », reïne preciuse ! 
« Gaude », mescine vertuuse ! 
« Vale », covine Deu espuse ! 

Uns freres ert en un mustier, 
Ki mult servi de quer entier 
Deu e sa mere ensement. 
Chaüne nuit quant lur covent 
Aveit parchanté e pardit, 
Dunc ala cil de quor parfit 
Devant lur alter verseiller, 
Nostre Dame urer e preer ; 
De jorz feseit ensement 
Aprés les ures del covent. 
De bon cuer, de bon purpens, 
Se cuntint cist issi grant tens 
Desque griefment enmaladi. 
En un mut grief mal chaï : 
Li mals esteit de tel maniere 
Ke sa buche esprist a sa chere ; 
Ne pout parler, mangier ne beivre, 
Ne de la buche bien receivre. 
Sa buche esteit reverse e contrainte, 
E sa face de char desfaite. 
Sis beals cors devint si lait 
Cum charuine de chien detrait. 
Tel force out en li la dolur 
Ke sur li ne out puint de colur. 
Pur le mal qu'il out tant fort 
Tuit diseient qu'il esteit mort. 
Cil manderent a lur cuvent 
E cil i vindrent hastivement. 
Trestut si ami dunc plurerent, 
Pur sun mal grant doel menerent. 
Uinstrent le de oile ducement, 
Preerent pur lui bonement, 
E si cum il l'enolierent, 
Si cum custume est, verseillerent 
Forment od grant devotiun, 
Cum l'en fait en religiun. 
Esmerveillerent sei forment 
Ke vivre pot si lungement, 
Kar suflement de li ne oïrent 
Ne ses levres mover ne virent. 
Si oil esteient tresturné, 
Sis nez aguz, descoluré ; 
Sa face esteit freide cum glace. 
Bien veient ke mort le manace ; 
Portent dunc sun cors enmi l'eire, 
Sil mettent sur cendres e haire 
Ke la rende sun espirit, 
Kar nel dut rendre sur son lit. 
Distrent : « Mult nus vait malement : 
Demuré avom lungement, 
Rien ne avom de ceo ke apartient 
A cest cors ne k'a mort covient. » 
Trestuit li frere dunc plurerent, 
Verseillerent e dementerent. 
Mais Nostre Dame i vint aneire ; 
Pitié en out grant de son proveire. 
Nostre Dame, sainte Marie, 
Sachiez, bel ne sembla mie 
Ke il dut si lunges languir ; 
Trestut le mal li volt tolir. 
Dementiers vint k'il si esturent, 
Mais sachiez k'il ne l'aparceurent 
Fors sul icil ki murir deut. 
En la grant noise i apareut ; 
Mult la vit bele e honurable, 
En blancs dras, od vut amiable. 
Vis esteit a cel chapelein 
K'ele mist sa destre main 
Sur sun front e sur sun vis ; 
Dist li : « Ke faiz tu, duz amis ? 
Lungement as esté malades, 
Dunt cist quers est ateint e fades. 
N'est dreit ke tel mal sufres mais 
Ne dolurs de si grevus fais, 
Ki tant servis mun fiz e mei 
En ureisons, de bone fei. 
Mere sui pleine de pitié ; 
A tei ving par grant amistié : 
Guarir te voil de tuz perilz. 
Regard amunt, amis gentils ! 
Regard amunt ! Ne t'esmai rien : 
De tuz mals vus guarrai bien. » 
Grant merveille poëz oïr, 
Dunt chaün se deit esjoïr : 
Veraiement li ert avis 
Ke la dame de paraïs 
Prist ses mameles de son sein, 
Si enrusa sun chapelein 
E sur sa buche e sur ses plaies, 
Ki erent horribles e laies. 
Com ele aveit ço fait, 
De li s'en est un poi retrait 
Tut cum ço fust pur le grant cri 
Ke la gent firent entur li. 
Mais enceis li dist nequedent : 
« Cest bien avras premierement 
Pur ceo ke tant me servis, 
Puis iers en joie en pareïs. 
Ki servent ententivement 
Mun chier fiz e mei ensement 
En joie maindrunt parmanable, 
Kar nus li serum redevable. » 
Chaün se poet esmerveiller 
De ceo k'il me ot ci traiter, 
Des saintes mameles e del lait 
Dunt sun chapelein mist en hait. 
Grant merveille est veraiement ; 
Merveiller se püent la gent. 
Mult s'esmerveille mis aucturs ; 
Merveillus diz i met plusurs. 
Mais si nus volum entendre 
Cum Deu deigna del ciel descendre 
E naistre e estre circumcis, 
Estre asaëz e en croiz mis 
De pecheürs, de phariseus, 
De Sarazins e des Hebreus, 
Puis se laissa ensevelir, 
De mort leva a sun plaisir, 
Puis munta lasus a son pere, 
La regne en joie, nostre frere, 
Ki creit iceo par bone creance 
De cel lait crerat sanz dutance ; 
Dit del lait suvent senefie 
Misericorde en bone vie. 
Jo truis en mun exemplarie 
Un essample dunt n'ai que faire, 
Une epistle de saint Denise : 
Provance i met en itel guise, 
Del lait e de la grant pitié 
Dunt nus avom avant traitié. 
L'espistle lais, rien ne me amunte ; 
Si dirai avant le dreit cunte. 
Cum la dame s'en departi, 
Ducement sus el ciel tendi. 
Les malades, cumfortez bien 
Si que del mal n'en senti rien, 
Muveit le chief, sailli del lit, 
En plurant as freres dit : 
« Ci esteit la sainte meschine, 
Sainte Marie, la reïne 
Ki porta Deu cum sun cher fiz, 
Ki me ad tut de cest mal guariz. 
Reverence ne li guardastes ; 
Sachez que forment pechastes, 
Quant ne voliez taisir rien 
Dementiers ke ele me fist bien. 
Sege ne li deignastes faire, 
Pur ceo que tant ert debonaire, 
Asez la veïstes ester 
E oïstes a mei parler. » 
II quidout k'il la eussent veu 
E ses diz ensement entendu, 
Tut ensement cum il feseit, 
E replainst plus en cel endreit : 
« Heu las, dolent, purquei ne soi 
Retenir cele dame un poi ? 
Purquei ne poi apareiller 
Un bel siege pur li aiser, 
Ki si m'at delivré de mort ? 
Certes, freres, vus avez tort. 
Si vostre cri ne fust si grant, 
Uncore i fust ele en estant. » 
Li frere, kil virent si ester 
E ki l'oïrent si parler, 
Eurent poür, forment tremblerent 
Pur ceo que mort ainz le quiderent. 
N'entendirent pas qu'il diseit ; 
De ceo qu'il dist nul ne saveit. 
Ore orent poür, si tremblerent 
Icil ki ainz pur li plurerent ; 
Si laisserent lur psalmodie 
Ke nule voiz ne ert oïe. 
Quant li malades out receu 
Force, vigur, hait e vertu, 
Dunc dist ordeneement 
A tuz les freres del covent 
Tut quant que la dame li dist, 
Cum ducement merci li fist. 
Bien sai que li frere trestuit 
Loerent Deu, jor e nuit, 
E la dame, sa duce mere, 
Pur ceo que ele guari lur frere 
E que ele le fist de tut en tut sain, 
Ki ainz esteit de mort procein. 
Beneite seit tele meschine 
Ki est de mal as soens mecine ! 
Ceste nus seit mescine chere 
Cuntre mal en tute maniere ! 

Ceo ne fait pas a celer 
K'un sainz hom selt cunter 
De sa soer ke Muse esteit dite. 
Pucele esteit e bien petite. 
Une nuit, par avisiun, 
Li aparut cele, par nun, 
Ki est mere Deu apelee, 
Sainte Marie boneuree, 
E mustra li seintes puceles 
En blanks vestemenz forment beles. 
Cum Muse requist bonement 
Meller sei od cel saint covent, 
Mais ne ert uncore si hardie, 
Dunc demanda sainte Marie 
S'ele voleit estre en lur franchise 
E vivre si en son servise. 
Cum la pucele li diseit 
Ke son plaisir faire voleit, 
Ignelment li respundi 
La dame ; si li defendi, 
Ke si dunc ne feïst rien 
Ke ne turnast a grant bien ; 
De gas se estenist durement 
E de risees ensement. 
E dist li bien que ele vendreit 
As puceles ke ele veeit, 
Al trentime jor veirement, 
Ne vivreit plus lungement. 
Quant la pucele out entendue 
L'avisiun que ele out veüe, 
Sun curage turna en bien, 
Si devient puis mult seinte rien ; 
N'aveit cure mais de folie, 
Demenat puis mult sainte vie. 
Quant si parent tele la virent 
Muee, e bien ne l'entendirent, 
Purquei ceo fust ne recorderent, 
A li meimes le demanderent. 
E la pucele tut lur dit, 
Cum Nostre Dame en dormant vit, 
Coment la bone Marie 
Li defendi tute folie ; 
Le jur de sa fin lur redit, 
Quant rendre deut sun esperit. 
Aprés le vint e le quint jor 
La prist la fievre a grant dolur. 
Cum li trentisme jor avint 
E la dereine ure la tint, 
Dunc revint ele veirement, 
La dame od cel meimes covent 
Ke ele vit ainz en son dormir. 
Ore les veit a sei venir. 
Ses oilz ducement ovri 
E a sei clamant respundi : 
« Jo vienc, dame, jo vienc aneire, 
Vostre parole est sainte e veire. » 
Od cele voiz e od cel dit 
Al ciel rendi sun esperit 
En grant joie finablement. 
La seium nus communalment ! 

Uns malades mult anguissié, 
De dolur grevé e blecié, 
Ne pout a autre rien entendre 
Fors coment il peust l'alme rendre 
A Deu e a sa bone mere. 
Suvent cria : « Jhesu, bel pere, 
Aidez me a vostre plaisir, 
Kar bien vei que jo dei murir ! » 
Mult requist Deu, si cum ore dis, 
Ke maindre peust en pareïs, 
E mult requist sainte Marie 
Ke ele li fust verai'aïe. 
Si cum il ert si curius 
De tutes parz e anguissus, 
Dunc vint a lui sainte Marie, 
La debonaire Deu amie ; 
Demanda s'il la coneüst 
U si il seust ki ele fust. 
Cil se clama dolent e las, 
E dist k'il ne la conuit pas. 
La dame dunc ignelment 
Le cumforta mult ducement. 
Cumfort le par grant amur 
E dist lui : « N'aëz tel poür ! 
Mere sui pleine de pitié, 
Mere de plenire amisté ; 
Mere sui Deu, del ciel reïne, 
De tuz mals ferai mescine. » 
Dist li se il requere voleit 
La misericorde a espleit 
De son fiz, de sei ensement, 
II la trovereit veirement. 
As diz de la duce reïne 
De la misericorde fine 
Ert li malades cumfortez 
E del tut del malfé seurez. 
Bien sout ke Nostre Dame chere 
Orreit bonement sa preiere 
E k'ele sa alme recevereit 
Si cum ainz pramis lui aveit, 
Ke quant del siecle s'en partist, 
Repos avreit od Jhesu Crist. 
Par ceste aium definement 
Itel que Deu prenge a talent. 

Endementirs ke Juliens, 
Li reneez, li fel paëns, 
Alat envers les Persiens 
Pur destruire eus e crestiens, 
Vint saint Basilius, li bers, 
Od treis pains de orge bels e clers ; 
Sis porta a l'empereür 
Pur beneïçun, pur amur. 
Il erent d'une nureture, 
Ensemble orent apris letrure. 
Li empereres comanda 
Receivre les pains, si ruva 
Ke l'en puroec li dunast fein, 
E dist aprés par grant desdein : 
« L'orge k'il nus dune en presenz 
Est pasture de ses jumenz. 
Jo voil ke a dreit li gueredunez : 
Fein pur les treis pains li dunez. » 
Saint Basille li dist aneire : 
« Sire, ore oëz raisun veire ! 
Enperere, nus vus donum 
De tel chose dunt nus manjum, 
E vus nus dunez tel pasture 
Dunt l'en paist mue creature. » 
Idunc se curuça li gluz ; 
Dist a l'evesque par coruz : 
« Quant jo ariere revendrai, 
Vostre cité destruerai : 
De charues la frai arer 
E par tut i frai blez semer. » 
Puis k'il avoit si juré, 
S'en est alé li forsené. 
Sent Basille en out grant poür, 
De la cité grant tendrur ; 
Comanda dunc que tuz junassent 
Treis jors e Deu forment preiassent 
Ke il lur fust defensiun 
Cuntre Julien, le felun. 
Cil Basille arcevesque esteit : 
Cesaire, Capadoce, aveit. 
Endementirs k'il si junerent, 
K'il Deu requistrent e urerent, 
Vit li evesques, en sunjant, 
Angles del ciel, clers, reluisant, 
Del haut ciel la chevalerie ; 
Enmi els vit sainte Marie. 
E la dame dist crüelment 
En oance d'icel covent : 
« Apelez ça Mercurium, 
Ki voist tuer Julianum. 
Julien, le fel, le reneé, 
Ki ad ceste cité jugié. » 
Quant Mercurie ert avant venu, 
Od sa lance se est esmeü, 
Sanz cuntredit, hastivement, 
Pur faire sun comandement. 
Icil Mercurie esteit martir, 
De bon cuer soleit Deu servir 
E fud pur amur Deu ocis 
De paëns, de Deu enemis. 
Li arcevesque s'esveilla 
E delivrement s'en ala 
La u les armes pendeient 
Del martyr, ke bones esteient. 
Mais les armes n'i erent pas. 
Li saint dist : « Deo gracias ! » 
Kar par ceo k'il nes trova, 
L'avisiun veire esprova, 
Dunc solt bien k'en Deu veire esteit. 
L'endemain al pople diseit 
Le bel sunge, l'avisiun 
K'il vit de l'empereur felun 
E cum li martyr, od sa lance, 
Ert esmeü a la venjance. 
Dist ke la lance n'ut veüe, 
Ki ert en sun mostier pendue. 
Li pople forment s'esjoï, 
A la dame graces rendi, 
Ala s'en od l'evesque a espleit 
La u cele lance pendeit. 
Troverent la dunc, a merveille, 
De freis sanc trestute vermeille. 
Tres bien ert esprové a l'ost 
Ke li sires murut si tost, 
Cum si il fust al cuer nafré, 
Ki en chalt od malfé est alé. 
Iceste dame nus defende 
De mal e en bien nus amende ! 

Meint bel sermun ai descrit. 
Ci retruis un sens parfit, 
Auctorizé e renumé. 
Bien sai k'il ert ainz translaté, 
Mais pur ceo ke en present le truis, 
Laisser ne dei ne jo ne puis : 
Cil nel seit ne unkes nel vit 
A qui jo faz icest escrit 
Ne li autre, si cum jo crei, 
Ki cest livre enquierent de mei. 
Pur ceo nel vuil mie laisser, 
Kar bel m'est si travailler 
Pur Deu servir e vus plaisir. 
Grant pité en pot oïr. 
De dant Theophle, veirement, 
De sun chaitif reniement, 
De sa vie, de sa dolur 
Oëz la veraie verur ! 
De Theophilo. 
Ainz ke la male gent de Perse 
Vindrent a Rume, tant averse, 
Pur destruire cumunement 
La digneté ové la gent, 
Ert uns visdanz mult renumé 
Des Celiens en la cité 
Ki esteit Adane clamee, 
U iglise i out renumee 
De la chere sainte Marie ; 
La dame ert mult bel servie, 
Li visdanz ert d'icele iglise 
E penout sei el Deu servise. 
Celien unt a nun la gent : 
Une terre est, si cum jo entend, 
Quant la cité, si renumee 
D'evesque, est Adane clamee, 
U li visdanz est mult preisié 
De ki nus faimes cest traitié. 
Theophle out a nun, veirement ; 
Cuntint sei mult curteisement, 
Mult ert de grant relligiun, 
De murs e de conversiun. 
E si aveit mult grant puisance 
De son evesque en bienvoillance ; 
Si servi sun evesque a gré 
Ke del tut fist sa volenté 
Des iglises, des apentiz. 
Devins ert, sages des escriz ; 
Del pople Deu reinablement 
Refist tut son comandement ; 
L'evesque ne s'entremist de rien, 
Pur ceo ke cil les guarda bien. 
En Deu les estruist nuit e jor 
Par grant bunté, par grant duçur, 
Si ke li grant e li petit 
Le amoënt de quer parfit 
E servirent le cum seignur 
Par grant cherté, par grant amur. 
As vedves e as orphenins 
E as povres ert aclins ; 
A tuz trova la guarisun 
Ki erent en sa subjectiun. 
Avint ke murut li pastur 
Ki ert evesque d'icel honur ; 
Ne pout el siecle vivre plus, 
L'alme rendi al ciel lasus. 
Aprés la mort d'icest barun 
Vindrent li clerc d'envirun 
E li pople tut ensement ; 
Tindrent dunc un grant parlement. 
Le visdanz de quer amerent ; 
Par cumun cunseil esguarderent 
Ke evesque serreit de l'honur, 
Pur ceo qu'il ert de grant valur, 
De grant cunseil, de grant cuintise ; 
Grant bien freit a sainte iglise. 
Quant il eurent si esguardé, 
Al mestre evesque l'unt mustré. 
Quant li evesque out oï 
Les granz buntez Theofili, 
Ses almones, l'affectiun, 
Dunc granta lur peticiun 
E comanda k'il amenassent 
Cel visdanz, ke nel leissassent. 
Cil evesque le freit 
De part Deu, cum l'en faire deit. 
Tuit ensemble grant joie eürent ; 
Letres de l'evesque receurent 
K'il deut a l'evesque venir 
E ses comandemenz oïr. 
Mais Teofle cure ne aveit ; 
Refusat le quantqu'il poeit, 
Purluigna le eire a sun poeir, 
Requist la gent matin e seir 
Que evesque nel feïssent mie : 
Asez out tut tens de sa vie, 
Asez li suffreit de gré, 
Tant cum vesquist, sun visdamné ; 
E dist bien ke digne ne esteit 
D'itel honur, a tel endreit. 
Mais la bone gent, ki l'amerent, 
Al mestre evesque l'amenerent. 
Li mestre evesque le receut 
A grant honur si cum il dut. 
Theofle se mist a genuilz 
Al pavement, plura des oilz 
E l'evesque par les piez prist. 
D'evesquié ne out cure, ceo dist ; 
E dist k'il out forment pechié ; 
Pur ceo n'ert digne d'evesquié ; 
Cure n'aveit de tel honur ; 
De cuer se reconuit pecheur. 
Si cume geu avait lungement 
As piez l'evesque, al pavement, 
Li evesques li fist tel grace 
Ke treis jorz li duna d'espace 
De ceo faire, de ceo enprendre ; 
Al tierz jor venist raisun rendre. 
Aprés le tierz jor, veirement, 
Tint li evesque parlement ; 
Dist a Theofle od voiz benigne 
Que de l'evesquié esteit digne, 
Pur ceo que al people ert a plaisir ; 
Des ore volt sun voleir oïr. 
Mais Theofle de tut en tut 
Refusat l'evesquié de but 
E dist bien ke n'esteit benigne, 
De siege ne de honur si digne. 
Quant l'evesque entendi 
Ke rien ne freit pur nul pri, 
Laissa le e autre sacra 
El liu ke cist tant refusa. 
E puis ke cist esteit sacré, 
Revint a sa propre cité 
E fist sei conuistre a seignur ; 
Mustra ses leis cum deit pastur. 
Entre iço qu'il aparvint 
E que ses establies tint, 
Vindrent si clercs, si encuserent 
Theofle, a l'evesque mellerent, 
E requistrent qu'i l'ostast 
E altre en sun liu ordenast. 
Li evesque le fist de gré, 
Altre mist en cel visdamné. 
Theofle od grant devotiun 
Mist puis en sa propre maisun. 
Mais diables, li fel chaitifs, 
Li culverz humains enemis, 
Ki tant est fel e envius, 
Vit cestui tant religius. 
Mult li pesa de sa bunté ; 
En mal'envie l'ad mué. 
El queor li mist grant felunie ; 
De son visdanz eüt envie 
E mist le en sifait errur 
Ke milz amast mundain honur, 
Mundaine glorie e malvestié 
Ke la divine amistié ; 
Plus desirout honur mundaine 
Ke Deu ne la joie soveraine. 
Heu las ! Mut est malfé felun ! 
Quel pitié de si saint barun, 
Ki envers Deu out ferm amur ! 
Heu las ! Quel pitié, quel tendrur 
Que diable l'ad si cunquis 
Que il ne tient de Deu nul pris ! 
En icele meimes cité 
Mist uns Hebreus, un forsené, 
Un Deu enemi, un chaitif, 
Un felun, un diable vif. 
En diable esteit venimus, 
De l'art al diable engignus. 
Mult crestiens aveit cunquis 
E par sun engin a mal mis. 
Theofle le solt enginnus ; 
Vint a lui cum fol envius 
Une nuit pur sun desirer 
E prist a sa porte crier. 
Li fel Hebreus le fist entrer ; 
Cumença li a demander 
E dist : « Ore me dites, barun, 
La vérité e l'acheisun 
Pur quei vus seiez ça alez. 
Bien vei que grant bosuign avez. » 
E Theofle chiet a ses piez ; 
Dit li : « Sire, sire, ore me aidiez, 
Kar mis evesque me fait tort. 
Aillurs ne sai quere cumfort. 
De mun bel mestier m'ad osté ; 
De tutes parz sui envilé. 
Mun visdamné m'ad toleit ; 
Cher ne me tient, ne sai que deit. » 
Acheisuns li mustrad asez. 
Dunc dit li Hebreu maleurez : 
« Theofle, mut ies curius 
De tutes parz e anguissus, 
Mais ne te puis ore rien faire. 
Envers tun ostel tien tun eire. 
Anuit ke vendra, vien a mei. 
Bien te conseillerai, ceo crei, 
A ceste ore cum dit vus ai 
E a mun seignur te merrai. 
Se tu vels faire sun voleir, 
Jo te mettrai en grant poeir, 
Tost te metrai en halt de bas : 
Tun bon fras de quanque voldras. » 
E quant Theofle l'entendi, 
Ala s'en e mult s'esjoï. 
La plus preceine nuit ke vint, 
A sun Hebreu sun chemin tint. 
Li fel Hebreu, li forsené, 
Le menat fors de la cité 
El theatre k'iloec esteit 
E dist li que faire deveit. 
Dist a lui : « Mar aies poür 
D'iceo ke verras ci entur ! 
Ja ne t'estot duter un as 
De soen ke tu ici orras. 
Bien te defend ke ne te seignes 
Ne ke ja Deu clamer ne deignes ! » 
Theofle dist ke nu freit, 
Mais sa volenté siwereit. 
E li Hebreu li mustre enaire 
Beals mantelez, pur fals atraire, 
Od mult chandelabres crianz, 
Enmi els lur prince seanz. 
Ceo erent diable felun : 
Li mestres e si cumpaignun. 
Li Hebreus, li culvert grifains, 
Tint dunc Theofle par les mains ; 
Menat le al covent enfernal, 
A lur cuncille principal. 
E li diable al Hebreu dist : 
« Di ! A quei vient a mei icist ? » 
E li Hebreu respunt e dit : 
« Sis evesques l'ad en despit, 
Mult est envers li curucié ; 
Pur ceo se est a vos aprocié, 
Vostre grant aïe requiert ». 
Dit li diable : « Coment iert ? 
Quel aïe puis faire a gent 
Ki servent lur Deu lealment ? 
Nequedent s'il velt vers mei traire 
E tute ma volenté faire, 
Estre mis hoem e mis serjanz 
Entre mes chevalirs vaillanz, 
Jo li frai tel aïe 
Ke de trestuz aura meistrie. 
Tuit frunt sun comandement, 
E sis evesques ensement ; 
Sis evesques lui obeïra, 
Trestut sun comandement fra. » 
Li Hebreus vers Theofle turne, 
Dit li : « Des ore ne seies murne. 
Dun as tu cest sucurs oï ! » 
Theofle dit : « Sue merci ! 
Tut frai sun comandement, 
Pur ceo ke jo ai'alegement. » 
Si comença dunc a baiser 
Les piez d'icel prince aversier. 
Requist sa aïe e sun cumfort 
Cuntre cels ki li firent tort. 
Dunc dit li diable al Hebreu : 
« Ore renit Marie e sun Deu, 
Pur ceo ke vers eus ai haür ; 
Ne voil ke cist seit mais de lur. 
Renit Marie e sun cher fiz, 
Par cumfermeisun, par escriz, 
E puis sis ait en grant haür ; 
Idunkes aura il m'amur. 
Puis quanque il demandera 
A son plaisir de mei aura. » 
Dunc entra Sathanas tut vif 
Dedenz Theofle le chaitif 
E, quant il ert en lui entré, 
Dit Theofle, li maleuré : 
« Jo reni Deu, le fiz Marie, 
Sa mere e tute lur aïe ! » 
E puis un cyrografe escrist ; 
Cum l'en fait, en cire le mist : 
De son anel l'enseela 
E al diable le bailla. 
Si s'en parti cum mal bricun, 
Haitié od sa perdiciun. 
Sis evesques de la cité, 
Par Deu, espeir, en bien turné, 
L'endemain envea pur li. 
A mult grant honur li rendi 
Son mestier e son visdamné ; 
Deposa l'altre a grant vilté. 
Oiant les clers, oiant la gent 
Li redona mult bonement 
L'auctorité de sun mestier 
E tut le pople a justisier ; 
Comanda li a sun plaisir 
Icele iglise meintenir ; 
De tus les apartenemenz 
Feïst tuz ses comandemenz. 
Duble poeir e duble honur 
Ke unkes ainz eüst a nul jor 
Out ore Theofle de gré 
De son evesque e del barné, 
E si que li evesques dist 
Que crüelment vers Deu mesfist 
Quant osté l'aveit del visdamné 
Pur mettre i altre meins loé ; 
Ne conuit nul si profitable, 
Pur ceo se rendi mult cupable. 
Theofle en sun liu restorez, 
Eshalcez e mult honurez, 
Sur tuz se dreça cum puissant ; 
Duterent le petit e grant ; 
En poi de tens ert si muntez 
Que de trestuz ert mult dutez. 
Li Hebreus, li escumengié, 
Li Deu enemi enragié 
Vint a li sovenirement 
E dist li mult priveement : 
« Theofle, dun as tu veü 
Cum riche cunseil as eü 
Par mei e par mon avoé : 
Tut tis desirs est averé ! » 
Dist Theofle : « Oïl, veirement. 
A li e a tei graces rent. » 
Entre iço esteit damnez 
Li Hebreus, li culvert reneez ; 
Pur sa malvestié, pur son tort 
Le livererent li prince a mort ; 
Par dreit, senz altre acheisun, 
Livererent a mort le felun. 
Cum Theofle ert en poi de tens 
En tel orguil, en tel purpens, 
Pur sun chaitif reniement, 
Liverez a l'enfernal turment, 
Deu, li glorius creatur, 
Ki ne velt la mort de pecheur, 
Recorda la conversiun 
Des biens k'ainz feseit cest baron 
E cum il servi lealment 
En seinte iglise bonement 
E cum il almonirs esteit, 
Cum as povres grant bien feseit, 
As vedves e as orfenins, 
As meseals e as frarins ; 
Ne despist pas sa crëature : 
Compunctiun li dona pure. 
Kar Theofle se purpensa 
E en sei meïmes turna 
E comença dunc a plurer, 
A veillier e a Deu orer. 
Jeüna e fist afflictiuns, 
Bati sa culpe a genuilluns. 
Bien vit qu'il esteit esragié 
De la soveraine amistié ; 
De quer vit sa mort pardurable 
E que sa alme irreit od le deable 
Quant de son chaitif cors istereit, 
En une male flambe ardereit. 
Si cum il out ceo purpensé, 
De poür, de dute trublé, 
Dunc dist il dolerusement, 
Od plur e od gemissement : 
« Chaitifs hoem, chaitif, meseurus, 
Que ai jo fait, las, dolerus ! 
U irrai ma dolur mustrer, 
Que m'alme puisse salver ? 
Dolent, chaitifs, ou füerai, 
Ki Deu e sa mere nié ai ? 
Serf me fis, al malfé enclin, 
Par cyrografe e en parchemin ; 
Ki purra dunc ma alme tolir 
De malfé, ki la velt ravir ? 
Quel bosuign oi u quel mestir 
De conuistre cel aversier, 
Cel Deu enemi, cel Hebreu, 
Ki si me fist renier Deu ? 
Que me valt ore cest delit, 
Cest chaitif temporel profit ? 
Ke valt la superfluité 
De cest ord siecle maleuré ? 
Heu las, chaitif, tant maleuré, 
Coment sui de Deu supplanté ! 
Guai mi, chaitif ! Coment perdi 
Le jor quant en la nuit chaï ! 
Tuit esteie del sen eissu 
E absorbé e cumfundu 
Quant desirai pur glorie veine 
Livrer m'alme en feu, en peine. 
Las ! Quel aïe requerai, 
Ki la Deu vertu perdu ai ? 
Jo meïmes sui acheisun 
De ceste orde perditiun ; 
Traïtre sui de ma salu ; 
Auctur sui dunt sui cumfundu. 
Guai mi, las ! Coment sui raviz ! 
Las ! Que dirrai, si malbailiz ? 
Ke devendrai ? A ki irrai ? 
Al grant jugement que dirrai 
Quant tutes riens serunt overtes 
E, veant tute gent, apertes ? 
Ke dirrai, chaitif aversier, 
Quant li juste e li dreiturier 
Serunt devant Deu coruné 
E jo, chaitif, del tut dampné ? 
U coment esterai cupable 
Devant le siege espoëntable 
U Deu serra od ses amis 
Quant il jugera e morz e vis ? 
De ki averai defensiun 
En cele tribulatiun ? 
E ki purra pur mei preier, 
Quant chaün receit sun luier 
Sulunc que avera deservi ? 
Ki avera dunc de mei merci ? 
Ki me aidera en cel covent ? 
Ki me defendra de turment ? 
La ne poet nul vers autre entendre ; 
Chascun deit pur sei raisun rendre. 
La ne aidera nul sun parent ; 
Chascun endreit sei iert dolent. 
Guai, chaitive alme ! Que fras ? 
Coment es prise e mise en bas ? 
Coment es tu escolurgié ? 
Coment es tu enginnié ? 
De quel trebuch es tu susprise ? 
Par quel peril es tu malmise ? 
De quel tai es tu entaié ? 
A quel port vendras mesaisié ? 
U averas tu rechatement ? 
Cheles, ke frai ? Allas, dolent ! 
Guai mi ! Que ferai ? U puis aler ! 
Plungié sui ; ne puis relever ! 
En enfern irai sanz cumfort, 
En peine e en pardurable mort ! » 
Quant si out parlé lungement 
A sei e a sa alme ensement, 
Par tels diz, par autres plusurs, 
Ne solt vers Deu quere sucurs. 
Li pius Deus, li bons justisires, 
Li merciable e dreituriers, 
Ne despist pas sa crëature : 
Duna li esperance seure ; 
A l'alme duna fei entiere 
De li receivre e sa preiere. 
Kar par l'esperance qu'il out, 
Dist de bon cuer e si plurout : 
« Certes, ja seit iceo que jo sace 
Ke Jhesu seit nez par sa grace 
De sainte Marie la bele, 
De la gloriuse pulcele, 
Cum Nostre Seignur, cum fiz Deu, 
Ki jo reneai par le Hebreu, 
Nepurquant a cele m'en irai, 
Cum mere Deu la requerrai 
De tut mun cuer, de tut mun sens. 
Reniez sui, fals crestiens. 
De queor e de tut mun poeir 
La requerrai matin e seir ; 
El suen saint temple jeunerai, 
Urant, si que ne cesserai 
Desque par sa seinte ureisun 
Truisse de cest pechié pardun. » 
Dist derechief : « Coment le frai ? 
Od quels levres la requerai ? 
Ne sai. Certes, ne sui digne 
De requerre la dame benigne ! 
Tres bien sai que jo l'ai forfait. 
De tutes parz me surt deshait. 
Quele iert l'entree u raisun 
De la meie cunfessiun ? 
Par quel dit u par quel maniere 
Turnerai ma lange a preiere ? 
U coment mes levres overai ? 
Icest fait coment enprendrai ? 
De quel pechié querrai pardun, 
De primes, e remissiun ? 
Heu las, chaitif ! Que frai, dolent ? 
Si jol comenz si folement, 
Feu ardant del ciel descendera 
E crüelment mun cors ardera. 
Li mund ne poet suffrir en sei 
Les mals que jo fol fis par mei. 
Tu, alme, lief e quier aïe 
Des tenebres que te unt saisie, 
E va tost a la duce mere 
Ki porta sun fiz e sun pere, 
E requier la que ele ait merci 
Del mesfait que jo mesfis vers li. 
Tres bien conuis, veraiement, 
Que ele me poet faire acordement ; 
Bien sai que ele ad la puissance ; 
En li ai tute ma fiance. » 
Od ceo se cumforta forment, 
Si que el queor ne out desturbement. 
El temple Nostre Dame ala 
E humblement s'agenuilla, 
Requist de ses mesfaiz pardun ; 
Urat od grant devotiun. 
Jor e nuit sanz definement 
Urat a la dame humblement. 
Jeüna, en veillant urat. 
D'itel mesfait pardun preiat, 
K'il peust aver rechatement 
De son chaitif reniement, 
K'ele li fust defensiun 
Encuntre diable felun, 
Ki l'out de Deu si supplanté 
E a tel reniement mené. 
Quarante jorz i demura 
E quarante nuiz i veilla, 
Od juines e od ureisuns 
Requist la dame a genuilluns, 
La mere Deu, sainte Marie, 
K'envers Deu li fust aïe. 
E puis aprés les jurs quarante 
Vint a li la dame vaillante ; 
A une nuit, veraiement, 
Li aparut apertement, 
Ki est aïe a tut le munde, 
Ki grace en tutes riens habunde, 
Ki est refui a tuz pecheurs, 
Ki est a crestiens succurs, 
Ki est aïe a tuz erranz, 
Ki est tut tens od ses bienvoillanz, 
Ki cunseille les orphenins, 
Ki est veie de pelerins, 
Ki est apel de tuz chaitifs, 
Ki cumfort dune a ses amis, 
Ki est esteile desiree, 
Mere Deu el ciel corunee. 
A cestui vint apertement 
E dist li mult pitusement : 
« Chaitifs hoem dolent, ço ke deit 
Ke tu cries si a espleit 
Ke jo te aie e vaille a tei, 
Ki renias mun fiz e mei ? 
Coment puis dunc mun fiz requere, 
Ki sire est de ciel e de terre, 
Ke il parduinst tun pechié 
U le malfait que as enginnié ? 
Od quels oilz le reguarderai 
Quant jo pur tei le requerai, 
Ki le renias si laidement 
Par escrit de cumfermement ? 
De quele fiance ert il requis 
Pur tei, ki si vilment le guerpis ? 
Coment esterai pur tant mal 
Devant sun saint siege rëal ? 
Coment porrai la buche ovrir 
Quant jo tels mals dei descovrir 
Vers mun fiz e vers sa puissance, 
K'il ait vers tei bienvoillance ? 
Dolent, ceo qu'as vers mei pechié 
Purrat alkes estre alegié 
Pur ceo que jo aim mut crestiens 
E tut lur linage en tuz tens. 
Maimement ces aim en fei 
K'en mun temple requerent mei, 
Ki a mei i funt lur preiere 
Od boen cuer, od fei entiere, 
Ki juinent en tel maniere ; 
A trestuz otrei lur preiere. 
Icels succur, icels enbraz ; 
Reisnablement lur voleir faz. 
Jo ne voil veer ne suffrir 
Le coruz mun fiz ne oïr ; 
Ne voil que il se curuce rien 
A cels qui jo voil faire bien. 
Pur ceo t'estut requere mult 
Od quer trublé, od pitus volt, 
La benigneté de mun fiz, 
Ke estre puissez sis esliz. 
N'est pas sulement merciable, 
Mais justes juges, veritable ; 
Sur tutes riens est justisiers 
E de suens juges dreituriers. » 
Dunc dit Theofle humblement : 
« Si est il, dame, veirement ! 
Beneite dame gloriuse, 
Saintisme dame preciuse, 
Ki estes a humaine gent 
Protectiun e salvement, 
Dulce hafne, refui, seür port, 
De vus unt crestiens cumfort. 
Dame, bien vei e tres bien sai 
Ke dolurusement pechai 
A vus e a vostre fiz cher, 
A Jhesu Crist le dreiturir. 
Ne sui pas digne en ma vie orde 
Requere sa misericorde. 
Mais nequedent jo ai essample 
De cels qui ainz pecherent, mult ample, 
Ki ainz pecherent devant mei 
En vostre fiz, encuntre fei. 
Par penitence deservirent 
Pardun des pechiez ke ainz mesfirent. 
Pur ceo, dame, a li e a vos 
Vienc cum chaitif mult bosuignus. 
Kar se penitence ne fust, 
Li reis niniveins mort receust. 
Par penitence erent salvé 
Li Niniven en la cité. 
Se penitence ne fust digne, 
Coment serreit David benigne 
Del noble profecial dun 
Aprés sa fornicatiun, 
Quant en homicide chaï 
Par Urie ke a mort trahi ? 
Puis quant de buche le coneut, 
Pardun de ses pechiez receut, 
E nient sulement cel pardun, 
Mais puis derechief le bel dun 
De la sainte Deu profecie ; 
Le dun receut aprés la folie. 
Se penitence ne fust chere, 
Coment purreit dunc saint Piere 
Aveir pardun e salvement, 
Ki reneiout Deu si vilment, 
Ne mie une feiz ne secunde, 
Mais treis feiz e de voiz parfunde ? 
Kar par plurement ert oïz. 
Merci li fist vostre chier fiz 
E puis li fist si grant honur 
Ke de tuz sainz le fist pastur. 
Se penitence ne fust seinte, 
Coment orreit seint Pol la pleinte 
De celui k'envers Corinthi, 
Ki ert en puterie chaï. 
Saint Pol le prist pur adrescier, 
Ke malfé nel peust chalengier. 
Se penitence ne fust fine, 
Coment vendreit sainte Justine 
A Cyprien, le malfeisant, 
Ki dolur e mal fist si grant 
K'il tailla les femmes enceintes 
E turmenta e occist meintes ? 
La seinte le cumforta si 
Ke de ses pechiez out merci. 
Ne out mie sulement pardun 
Ne de ses pechiez remissiun, 
Mais tant l'ama puis Nostre Sire 
Ke coruné ert puis de martyre. 
Dunt jo pecheres sui haitié. 
Vienc, dame, a vostre pitié. 
Par les pecheurs ke jo ai mustré 
Sui enz el quer mult cumforté ; 
Pur ceo espeir aveir pardun 
E des pechiez remissiun 
Si me voillez, dame, aider 
E vostre fiz pur mei preer. 
Dame, en vus sule ai ma fiance : 
Requier la vostre bonevoillance, 
Ke vus me deignez cumforter 
E vostre fiz pur mei preer, 
En qui jo ai pechié griefment. 
Si de vus ne ai aliegement, 
Idunc ne sai jo quel part traire. 
Dame, sanz vus ne sai que faire ! » 
E quant il aveit ço dit 
Pitusement, de quer parfit, 
La mere Deu, seinte e honurable, 
La chere dame merciable, 
Ki poeit urer pur tuz grant bien 
Envers Deu plus que altre rien, 
Ki est refui, cunseil, cumfort 
A tuz ki soefrent mal a tort, 
Ki est as dolurus leesce, 
Ki est suppuail de veillesce, 
Ki est a tuz protectiun 
Ki la requirent par raisun, 
Ki crestiene gent nurist, 
A cestui dunc bonement dist : 
« Chaitif Theofle, regeïs 
Ke cil seit fiz Deu poëstifs 
Ki jo enfantai seintement, 
Ke tu renias cum dolent, 
Ki jugera le mund par sei, 
E dunc le requerrai pur tei, 
K'il tei receive bonement. » 
E Theofle dit humblement : 
« Dame, beneite creature, 
Coment enprendrai jo la cure 
De requere vostre cher fiz, 
Ki jo reniai malbailliz, 
Ki ai la buche cuntredite 
E cunchié, de Deu despite, 
Od la quele jo reniai 
Vostre fiz, ke jadis amai ? 
Coment le oserai jo preier 
Od la buche u sun nun tucher ? 
Kar itant li sui jo forfait, 
Par vains desirs de li sustrait, 
Ke cors e alme perdu ai 
Par iço ke jo le reneai ; 
Kar perdu ai le seint baptesme 
Ke jo reçui e le saint cresme 
Par le cyrografe e l'escrit. » 
E la sainte dame li dit : 
« Ore regeïs tant sulement 
K'il seit veirs Deu omnipotent, 
K'il te defende del diable, 
Kar mult est pius e merciable. 
Il recevera ta penitence, 
Tes lermes e ta cunscience. 
Si fait il de tuz, veirement, 
Ki le requerent bonement ; 
Kar pur ceo prist Deu char en mei, 
Ke pecheürs salvast en fei. » 
Theophle dunc od patience, 
Od simple volt, od reverence, 
Od grant cri e od plurement 
Dist : « Jo regeïs veirement 
K'il est veirs Deus en trinité, 
A aürer en unité. 
Jo crei, jo aür, jo honur 
En treis persones un seignur : 
C'est Jhesu Crist, nostre avöé ; 
Ainz le mund del pere engendré, 
Es derains jorz deignat hoem estre, 
De vus, dame, de virge neistre. 
A la salu de tute gent 
Vint el siecle, veraiement. 
Jo crei bien k'il est Deu parfit, 
Veirs Deu, veirs hoem, cum dit l'escrit, 
Ki pur nus pecheurs ert traïz, 
Feru, batu e escopiz, 
Ke se leissa sur croiz estendre : 
Cum bons pasturs s'alme volt rendre, 
Pur nus chaitifs pecheurs guarir. 
Puis se leissat ensevelir, 
Resuscita, el ciel munta ; 
Dulcement les soens cumforta, 
Tuz icels cum il apparut 
Od la char ke de vus receut. 
Maint lasus el ciel od victorie ; 
A venir est od sa grant glorie, 
Jugier vifs e morz par raisun 
E rendre a cheün gueredun 
Selunc les ovres k'ait ovré. 
Tuit iço crei de verité. 
Cestui cultif, cestui aür, 
Cestui apel mun cher seignur. 
Requier vus, dame gloriuse, 
Sainte pucele preciuse : 
Offrez mei a tun cher fiz, 
Que jo seie de ses esliz ! 
Offrez mei a Nostre Seignur, 
A vostre fiz, al creatur ! 
Requier vus, duce dame chere, 
Ke ne refusez ma preiere, 
Ki supplanté sui e raviz 
E deceü e malbailliz. 
Delivrez icest maleuré 
De ma chaitive iniquité ; 
Kar chaitivement ai perdu 
La grace Deu e sa vertu. » 
Quant ceo aveit dit Theofilus, 
La dame ne refait dunc plus 
Fors cum ele preist senz tenciun 
De lui dunc satisfactiun. 
Nostre Dame seinte Marie, 
Ki est cumfort, cunseil, aïe 
A tute crestiene gent 
E des erranz alegement, 
Veire veie, verrai chemin 
A tuz cels qui li sunt aclin, 
Ki entre Deu e gent requiert 
Iceo que mestiers est e iert, 
A Theofle dist bonement : 
« Jo nurri Deu, veraiement, 
Jhesu Crist, nostre cher seignur. 
De tuz crestiens ai tendrur 
Pur le baptesme ke as receu 
El nun de mun cher fiz Jhesu 
E pur ceo que jo ai grant pitié 
Quant crestien sunt mesaisié ; 
Quant crestien unt mal entente, 
Ensemble od els en sui dolente. 
Pur la pitié que de vus ai, 
A Jhesum, mun fiz, m'en irrai. 
A sez duz piez charrai de gré, 
Que il te receive en salveté. » 
Od cest dit de l'avisiun 
Luiseit le jor cler d'envirun 
E la seinte dame e pucele 
Departi s'en luisante e bele. 
Theophle treis jurs puis ura 
De fin quer, si que ne cessa ; 
Ne cessa rien de Deu requere ; 
Suvent feri del chief la terre. 
Sanz viande remist estable 
En icel saint temple honurable : 
Espandi lermes e preiere 
A Deu e a sa chere mere. 
Requist la dame chere e bele 
Que a Deu presentast sa querele, 
Salu de vie li donast 
E del diable l'esluignast. 
Derechief vint la gloriuse, 
La sainte dame preciuse, 
Nostre Dame, seinte Marie, 
Ki lasus el ciel est nurie, 
Od liez oilz, od haitié chiere, 
E dist lui en dulce maniere : 
« Suffisant est ta penitence 
Qu'a Deu mustre ta cunscience. 
Li criaturs de tute rien 
Ta penitence prent en bien ; 
Tes lermes ad receu en gré, 
Ta requeste t'ad granté, 
Se tu vels maindre en tel purpens 
Desque al derain jor de tun tens, 
Desque ta mort, que ne forveies, 
Si cum par mei li prameteies. » 
Theophle li respundi : 
« Chere dame, vostre merci ! 
Certes jo garderai mut bien 
Quant que vus plaist en tute rien ; 
Vostre plaisir frai : vostre sui, 
Aprés Deu ne ai autre refui. 
Bien tendrai ceo ke jo pramis, 
De quant que purrai, a tut dis. 
Vus estes, dame, cuverture 
De trestute humaine nature. 
Jol sai, de queor le regeïs, 
Ke dame estes de pareïs. 
Ki fu refusé u cumfus, 
Ki unkes out fiance en vus ? 
U quels hoem requist vers Deu rien, 
Ki vus clamast, n'espleitast bien ? 
Dunt jo, pecheür maleuré 
Requier vostre benigneté, 
Vostre bunté, vostre pitié, 
Ki sui en ordure plungié, 
Ke vus, dame, me purchaciez 
La chartre dunt sui reneiez, 
Que de ma propre main escris, 
Od le sëal que jo i mis. 
Dame, se cele charte aveie, 
Par vostre succurs bien guarreie. 
De ceo ai el quer grant pesance 
E de ma alme dute e grevance. » 
Quant ceo out dit, de quer plura 
E altres feiz treis jurs ura. 
Si requist la dame honurable, 
La duce dame merciable, 
Ki est salu, veire esperance 
A tuz crestiens, sanz dutance, 
Requist li, si unkes l'amast, 
Ke sa chartre li purchaçast. 
Aprés ces treis jurs, veirement, 
Revint la dame a cel dolent, 
Od bel volt, od bele façun, 
Une nuit, par avisiun, 
Od le saël, od les escriz, 
E mist li tut dreit sur sun piz ; 
Iloec le mist mult belement 
Si cum il dormi, veirement. 
Puis quant Theofle s'esveilla, 
La chartre od le saël trova ; 
Dunc devint al queor si haitié 
Que de pleine goie e de pitié 
Començat a plurer forment 
E load Deu mult pitusement. 
L'endemain k'avint, par dimaine, 
A l'iglise alad plus proceine, 
La u li evesques esteit, 
U tut li poples dunc veneit 
De la cité e d'envirun 
Pur veer, pur oïr sermun. 
Quant l'ewangelie esteit parlit 
E l'offrende chanté e dit, 
Theofle dunkes avant vint 
E l'evesque par les piez tint, 
Chaï s'en a ses piez de gré, 
Cunta li coment il out erré. 
Cunta li mult pitusement 
Tut sun chaitif reniement, 
Cum folement reniat Deu 
Par le culvert maldit Hebreu 
E cum al diable out fait escrit, 
Cum ainz ert a evesque eslit, 
Cum l'evesquié out refusé 
U il esteit dunc ordené, 
Cum pur recovrer glorie vaine 
Guerpi la joie soveraigne. 
Quant dit li out sa felunie, 
Dunc li dit de sainte Marie, 
Cum la requist pitusement 
Od plur e od gemissement, 
Cum sovent li requist merci, 
Cum de Deu pardun deservi 
De sa malveise felunie 
Par la dulce sainte Marie. 
Del cyrografe li redist, 
Coment la mere Jhesu Crist 
Li out aporté bien e bel 
Le cyrografe od le saël. 
Tut cest li dist oant la gent, 
Oant le pople e le covent. 
Le cyrografe li tendi 
Od le saël ke i pendi. 
Preia li que lire le feist, 
La chartre e la letre entendist. 
Tuit li clerc ki dunc i esteient, 
Li lai, les femmes ke i veneient 
D'itel miserie eurent pitié ; 
Chaün en ert al cuer plaé. 
Rendirent graces lungement 
A Deu e a sa mere ensement, 
Ki li mustra cel amistié 
Que receu l'out en tel pitié, 
Ki si deigna receivre en gré 
Icels ki de Deu se sunt turné. 
Li evesque, joius forment, 
Criat e dist pitusement : 
« Venez, ami ! Venez, feelz ! 
Loüm Deu en ses duz cunsels ! 
Venez trestuz e si veez 
Grant miracle ! Si escutez ! 
Vos, Deu ami, venez avant ! 
Loüm Deu, ki si est puissant 
Ki ne velt que pechere enpire 
Ki sa conversiun desire ! 
Venez trestuz en patience ! 
Veez iceste penitence ! 
Venez veer iceste pitié, 
Ces lermes e ceste amistié 
Ki osterent la felunie 
De cestui dunt l'alme est guarie ! 
Venez veer lermes que haitent, 
Ki envers Deu almes afaitent, 
Lermes ki almes bien cumfortent, 
Lermes ki a Deu almes portent, 
Ki a Deu requierent pardun 
E de pechez remissiun. 
Tuit crestien, venez, venez ! 
Cestes lermes saintes esguardez, 
Ki Deu del ciel en pitié movent, 
Ki de son coruz pardun trovent ! 
Venez veer cum pot aider 
Plur, ureisun de quer entier ! 
Chaüns hoem poet esmerveiller 
La suffrance Deu e preisier ; 
Chascun puet aver grant tendrur 
De la charité, de l'amur 
Que Deus ad vers nus, pecheürs, 
Ki receit noz pitus clamurs. 
Moÿses, ki la lei dona, 
Quarante jurs primes juna : 
De Deu receut tables e lei 
K'il escrist de sun duz dei. 
Cist nostre frere rejuna 
Quarante jurs e Deu ura 
Enz el temple sainte Marie 
Pur adrescier sa fole vie : 
Par jeuner out la Deu merci 
E sa grace qu'il ainz perdi. 
En loüm Deu, Nostre Seignur, 
Ensemblement od cest pecheur, 
Ki oï si benignement 
La voiz d'icest pechur dolent 
Par la preiere e la requeste 
Sainte Marie, ki est preste 
A presenter noz ureisuns 
A Deu e nos afflictiuns, 
Ki est desuz Deu chevetaine 
E entre Deu e nus funtaigne, 
Refui de chaitifs, par fiance, 
Des erranz veraie esperance, 
Refrigerie de chaitifs, 
Vie e salu a ses amis, 
Ki refreine la maleiçun 
D'umaine nature a raisun, 
Ki est porte de pareïs, 
Ki ure Deu pur nus chaitifs, 
Ki fait entrer en cele porte 
Trestuz icels ke ele cumforte, 
Ki offre nos peticiuns 
A son fiz e nos ureisuns, 
Ki des pechiez requiert pardun 
Envers Deu e remissiun. 
Chere Dame, duce reïne, 
Preez pur nus, sainte meschine ! 
A vus veillum, a vus fuium, 
De queor entier vus requerum 
Ke vus ne nus laissez estraire ; 
Sanz vus ne savom nus que faire. 
Preez pur nus vostre fiz cher 
Qu'il nus face vers sei aprocier. 
Trestut li crestien del mund 
En vus, dame, lur fiance unt. 
A vus fuium, a vus tendum, 
A Deu par vos noz almes rendum. 
E vus, dame, e vostre fiz cher 
Saluum nus de queor entier 
E glorifium nuit e jor 
Vostre fiz, nostre cher seignur. 
Que purrai parler, que dirrai 
U quel loënge offerai 
A celui qui de vus nasqui, 
Ki si est duz par sa merci ? 
Lange defalt pur acunter 
Ses merveilles e a mustrer, 
Si cum David dit el saltier 
Pur voz overaignes bien preisier ; 
Voz overaines sunt eshalcies, 
Magnefiees e preisees. 
A cestui est bien covenable 
La ewangelie, la Deu parable : 
Aportez stole e sil vestez 
E anel en sun dei metez ;. 
Chalcez le par grant parage. 
Amenez le veel salvage : 
Ociez le, sil mangum. 
En manjant de joie esleesçum 
Pur ceo ke nostre frere ci 
Esteit mort e puis revesqui : 
Perdu esteit, ore est trové. 
Damnedeu en sait aüré ! » 
Tant cum li evesque ço dist 
En la loënge Jhesu Crist, 
Geut a terre Theofilus, 
Si ke unkes ne leva sus. 
Estendu est pitusement 
Devant l'evesque e le covent. 
Li evesque ne fait dunc plus, 
Fors comanda le lever sus 
E comanda li el feu mettre 
La chartre, le saël, la lettre 
Par unt il ert estrangié 
De la soveraine amistié 
En l'esguard de tute la gent. 
E il si fist ignelment. 
E quant li poples ardeir vit 
Cel cyrografe, cel escrit, 
Tuit comencerent a plurer 
E Deu e sa mere loër. 
Mult lungement Deu i loërent 
E « Kyrieleison » chanterent. 
Li evesque taisir les fist 
E puis aprés « Pax Vobis » dist. 
Si comença puis le secrei 
De la messe par bone fei. 
E quant li secrez ert finez, 
Est danz Theophle avant alez, 
Receut le dulz cors de Jhesu 
E sun sanc, pur nus espandu. 
Sa face cum soleil luiseit 
Aneire quant receu l'aveit. 
Cil ki virent sa façun, 
La clere transfigureisun, 
Loërent Deu par mult grant hait, 
Ki sul par sei merveilles fait. 
Al temple Nostre Dame alerent 
E la dame e son fiz loërent, 
Qui le delivrerent de deables. 
Theophle i fud, li honurables. 
Li honuret Theophle estut 
El liu u la dame lui aparut. 
La u il vit l'avisiun 
Declina sei li saint barun. 
Treis jurs i esteit abeissez 
Ensement cum il fust fichez. 
Aprés les treis jurz, veirement, 
Salua il mult bonement 
Tuz les freres e sis beisa. 
Quanque il out a povres dona 
Si qu'el mund rien ne li remist. 
Comanda sei a Jhesu Crist 
E a sa duce chere mere, 
Ki guarant lui fud del mal 1ere 
A qui il aveit escrit fait, 
Ki pres l'aveit de Deu sustrait. 
S'alme comanda, veirement, 
A Deu e a sa mere ensement. 
La u il vit l'avisiun 
Rendi l'alme cel saint barun. 
Od bone fei e od bone memorie 
Rendi l'alme lasus en glorie. 
El liu u dunc l'alme rendi 
Ert sis cors bel enseveli. 
La gist uncore e la girra 
Desque le derain jor vendra 
La iert sun resuscitement 
Quant Deu jugera tute gent, 
A ki seit glorie e loëment 
Par tuz siecles finablement 
Cil nus seit refui e salu 
E encuntre malfé escu ! 
Chere dame, duce reïne, 
Mere Deu, sainte meschine, 
Sainte Marie gloriuse, 
Ki estes mere, fille e espuse 
A celui ki tutes riens fist 
- Ceo est li sires Jhesu Crist - 
Requerez le pur nus pecheurs, 
Presentez a lui nos clamurs, 
Nos lermes e noz ureisuns, 
Nos jeunes e noz afflictiuns, 
Que il ait tel merci de nus 
Que el ciel puissum estre od vus 
E loër Deu en majesté, 
Qui vit e regne en trinité ! 
Amen ! 

En Auverne a une cité 
Dunt li nuns est ja tresturné, 
Ki ja ert marche de marcheis 
Entre les Gutteis e Franceis ; 
Dunkes ert Auverne clamee 
E or est Clermunt apelee. 
En cele cité sist jadis 
Des Romains le noblei, le pris. 
E nostre tens i fud tenu 
Un cuncille, u maint bon clerc fu : 
En cel cuncille ert esgardé 
Ke crestien, cum boneuré, 
Alassent a Jherusalem 
E al saint lieu de Bethleem 
Pur Deu urer, pur Deu servir 
E lur pechiez espenir. 
En la cité out evesquié ; 
Uns evesques i ert preisié : 
Sidonius aveit a nun ; 
Bons clers ert e bon barun. 
Bonicius evesque i esteit, 
Mais ne sai pas jugier a dreit 
S'il fust devant Sidonie u non. 
Ambdui esteient saint baron. 
Cil Bonit ert religius, 
El servise Deu curius. 
Nostre Dame servi nuit e jor, 
El soen servise out grant amur. 
En ures ert espiritels 
E en veiller continüels. 
Establi a sei itel us 
Que chaüne nuit leva sus, 
Si ala puis en cel mostier 
Deu urer, la dame preier. 
En l'onur sainte Marie 
Dist matines e psalmodie, 
Kar sis alters ert el mustier 
U cil leva pur verseiller ; 
De saint Michiel ert cele iglise 
U il leva al Deu servise. 
Urat od grant devotiun, 
Requist de ses pechiez pardun, 
Des pechiez a venir cuintise, 
Rendi sei a Deu sacrefise. 
Quant il ses pechiez recordout, 
En suspirant, de queor plurout. 
L'amur de la mere Deu chere 
Le fist plurer de grant maniere. 
Ne voleit alter aprocier, 
De luinz estut pur verseiller ; 
Ne quidout pas qu'il peust 
Aprocier l'alter cum deust ; 
En un angle iloec se tapi, 
De ses pechiez cria merci. 
Quant l'en ure plus humblement, 
Tant le prent Deus mielz a talent. 
Une nuit, cum fist sa ureisun, 
Vit une processiun 
De sainz, de saintes ensement. 
Aler les vit curteisement ; 
Beals gumfanuns vit porter ; 
Cum altre gent les vit aler, 
Ordeneement, a raisun, 
Cum l'en fait en processiun. 
Blans esteient de grant maniere ; 
De lur cors issi grant lumiere ; 
A grant merveille blanc esteient, 
De tutes parz reluiseient. 
Itant i out saint esperit 
Ke li liu semblout trop petit. 
Si dulcement, si bien chanterent 
Ke cel evesque espoënterent. 
Desque sus a l'air rebundout 
La duçur des voiz ke i sunout. 
Li evesque en out poür ; 
Retraist se mult pur l'effreür. 
Enprienst sun dos a la parei ; 
Uncore pert, sachez en fei. 
Si cum prienst al mur ariere, 
Restreinst sei le mur e la piere. 
Cavee est cum fust un saël ; 
Le fait semble tut tens novel. 
Tres bien pout l'en seintement creire 
Que li murs duna liu aneire 
Al seint barun qui out poür ; 
Deu le turna si pur sa amur. 
Aprés cele processiun 
Revit venir maint saint baron, 
Enmi els la dame luisante, 
Sainte Marie, la vaillante. 
Menerent la li seint poëte, 
Li patriarche e li prophete ; 
Li altre sainz entur alerent 
E envers la dame guarderent 
Pur sun comandement oïr ; 
Tuit furent prest a sun plaisir. 
Dunc comanda la debonaire 
Que l'en li chantast messe aneire. 
Li seinz pristrent a cunseiller 
Ki peust la messe comencier. 
Dunc dist ele : « Laissez ester ! 
Bonitus la me deit chanter. 
Jo juge k'il est digne del faire : 
II est sainz hoem e debonaire ». 
Bonitus, la u il tapisseit, 
S'il mais en peust, cure n'avait. 
Escuser se voleit del fait 
Quant uns angeles avant le trait 
E dreit devant l'altel l'asist. 
Saint vestement devant li mist 
Ke Nostre Dame prist par fei 
De soen escrin qu'ele out od sei. 
Li saint pristrent a demander 
Ki peust cel evesque aturner, 
Revestir e ceindre a plaisir, 
Ki li peust a la messe servir. 
N'est merveille s'il estriverent 
De ceo u s'il duterent 
Quant la sainte dame en tel guise 
Le juga digne en sun servise. 
Adunc la messe commença, 
Mais a merveilles i trembla 
E tant ke petit e petit 
Receut cumfort, hait e delit, 
E tant qu'il fist hardiement 
Tuit le servise a lur talent. 
Quant la messe finee esteit, 
A la dame est mené tut dreit ; 
Cele ki rent grant luier 
As soens pur servise legier 
Cum sainte dame espiritable 
E sur tute rien honurable 
A cestui dona bonement 
Icel glorius vestement, 
Puis s'en turna clere e luisante 
Od sa cumpainie vaillante. 
Li bers mustra le vestement 
E si sermuna a sa gent 
Ki le vestement li dona 
E cum il la messe chanta. 
Le mur lur remustre e la piere 
U il tapi pur la lumiere. 
Tut lur mustra par grant duçur, 
Par grant pitié, par grant amur ; 
Unkes n'i demena orguil, 
De pitié en plura de l'oil. 
S'alcuns de legiere fiance, 
Ki ait suspeçun e dutance 
Del vestement dunc dis le veir, 
Se testemonie en velt aveir, 
En testemonie li mettrai 
Del miracle dunt parlé ai 
Trestut le pople de Clermunt, 
E clers e lais e quanque il sunt. 
Herberz, li evesques, li bers, 
Vit les vestemenz nez e clers, 
Ki ert evesque de Norwiz, 
U sis cors est enseveliz ; 
Il vit icel saint vestement, 
Dunt il mercia Deu sovent. 
Mais ne solt unkes raisun rendre, 
Si s'entremist de l'entendre, 
Le quel il fust u linge u lange ; 
Tant ert le vestement estrange. 
N'est merveille s'il mist peine, 
Kar n'es pas de faiture humaine. 
La merveille, la conuissance 
Cunstreint icels ki unt dutance, 
Qu'avint a celui a dreit 
Qu'aprés Bonite evesque esteit. 
Quant icil cunter oï 
La religiun Boniti, 
Pur ceo k'ama religiun, 
Dunc esperout aver tel dun 
Cum Bonite out par sa preiere 
De sainte Marie, la chere. 
Comença dunc a verseiller 
E de nuit el temple veiller. 
Mais si tost cum el temple vint, 
Itel someil sun cuer detint 
Ke sor terre chaï aclin ; 
En son lit se trova matin. 
Mais ne solt ki l'out fors porté 
Del temple u la nuit ert entré. 
Pur ceo ne voleit pas laisser ; 
Altre feiz se volt assaër. 
Mais derechief, cum i dormi, 
Ert fors porté, mais ne solt par ki. 
Quant dous feiz li ert avenu, 
Poür aveit, dolent en fu. 
Entremist sei de bone vie, 
Laissa des miracles l'envie. 
A la dame graces rendi, 
Ki si simplement le guarni 
De son pechié e de l'errur 
Ki l'out enpris par sa folur, 
Cum surquidé ki bien quidout 
Aver tel dun cum Bonite out. 
La dame, la seinte empereiz, 
Travaille entur ses esliz, 
Coment les puisse guarantir 
Ke mal ne lur deive avenir. 
Icels ki pechent folement 
Adresce ele mult bonement. 
Quant a suens mesavenir deit, 
Aneire vient ele a espleit 
Pur els aider e maintenir ; 
Nes velt mie laisser perir. 
Sainte Marie, dame chere, 
Aidez nus en itel manire 
Ke tuz puissum el ciel munter 
E od vus en joie regner ! Amen. 

En Bretaigne Majur clamee, 
Ki Engleterre est ore numee, 
Ad une cité ki est en Kent : 
Cantuarie ad a nun par la gent. 
Ore i ad riche arcevesquié ; 
Canturebire ad nun le sié. 
Cele cité est merveilluse, 
De maint cors saint bien vertuuse. 
Saint Augustin primes i sist, 
Ki saint Gregoire nus tramist, 
En l'iglise Saint Salveür, 
Ke Romain firent anceisur. 
Jadis l'aveient fait Romain ; 
Saint Augustin la prist en main. 
Defors les murs de la cité 
Fist il un mostier mult loé ; 
De saint Piere e de saint Pol ert, 
Halt ovré, ki de luinz pert. 
Ore l'apelent tuit li veisin 
Le mustier de Saint Augustin. 
Uns abés ert de cel mustier 
Ki mult ama le Deu mestier. 
Icil abés de bone vie 
Fist el nun sainte Marie 
Un oratorie, el Deu servise, 
El majur costé de l'iglise. 
Li abés out a nun Adrian, 
E vesqui saintement maint an. 
Pur ceo de l'abé atuchai 
Qu'il afiert a ceo ke dirai ; 
Si fait l'oratorie e l'altier 
A iceo que jo voil cunter. 
Saint Dunstans, li Deus amis, 
Ert arcevesque de pris 
E vint secund par dreit chemin 
Puis le barun saint Augustin. 
Cil Dunstans ert dreituriers, 
Preuz e bers e bons justisiers 
De la lei de Crestienté. 
Cure ne aveit de falseté. 
Chaün se puet esmerveiller, 
Cum il meistria l'aversier. 
Nuls hoem ne seit rendre raisun 
De sa sainte religiun. 
Tels sainz est, tels a loër 
Ke ne sui dignes del cunter. 
Sa vie esteit tut angeline 
E sa cunversaciun divine. 
Cil saint ama sur tute rien 
Sainte Marie, si fist bien, 
La gloriuse mere Deu, 
E l'apostle saint Andreu. 
Mult ert aclin a lur servise, 
Ces dous servi en tute guise ; 
Iglises fist en lur honur 
Par grant cherté, par grant amur ; 
Ustielz retrova as mostiers 
Pur ceo ke les sainz aveit chers. 
La dame e l'apostle amerent 
Cel saint e bien gueredunerent 
Ceo que il pur lur amur feseit : 
Tuit sis desirs li aveneit. 
Li apostles si cher le tint 
Que sovent a veue a li vint ; 
Dist li de sez aversitez 
E de ses granz prosperitez, 
Ke deut faire, que deut eschivre 
E qu'il pout enprendre e ensivre. 
Nuitante alat en l'oratorie 
Dunt jo fis en avant memorie, 
Que de sainte Marie esteit, 
Que li abés ainz fait aveit. 
Iloec rendi graces sovent 
A la dame mult bonement 
Cum a sa dame dulce e chere, 
En genuillant fist sa preiere. 
Une nuit vit apertement 
Tut en veillant, veraiement, 
La mere Deu, sainte Marie, 
Od sa vaillante cumpaignie, 
Od virgenes que reluseient, 
Ki durement beles esteient. 
E la dame, l'empereïz, 
Les amonesta par tels diz : 
« Chantum, sorurs, chantum honur, 
Chantum loënge al crëatur ! 
Le duz amur de mun fiz cher 
Dïum de buche, de queor entier ! » 
Les virgenes li respondirent ; 
En ceste maniere vers firent : 
« Primus ad ima ruit magna de luce superbus, 
Sic homo cum tumuit primus ad ima ruit. 
Li premiers orguillus chaï 
Del ciel aval cum enemi ; 
Ensement fist li hoem premier, 
Abeissa sei cum aversier. 
Unius ob meritum cuncti periere minores, 
Salvantur cuncti solius ob meritum. 
Pur ceo qu'il fist mal e dolur 
Trestuit perirent li menur 
E derechef resunt salvé 
Trestut par un sul boneuré. 
Femina sola fuit, patuit qua janua leto ; 
Per quam vita redit, femina sola fuit. 
Par une femme entrat la mort ; 
Par une femme eumes cumfort. » 
La sainte mestre rechanta, 
Les vers premiers recomença 
Mult chanta bel e ducement, 
Les vers recomença sovent. 
Les saintes virges recomencerent. 
A l'arcevesque demanderent 
Pur quei il se teüst itant ; 
Preierent qu'il chantast cel chant. 
E il lur dist k'il ne saveit 
E que mortels hoem ne poeit 
Chanter si bien ne od tel dulçur, 
Kar unkes ne oït chant meillur. 
Unkes ne oï tele melodie, 
Tel dulçur ne tel armonie : 
Harpe, gige ne altre estrument 
N'i valdreient un buf de vent 
A la dulçur que eles feseient, 
Tant cum eles les vers diseient. 
E quant eles lur chant dublerent, 
Dulcement en halt chanterent ; 
Dunc dist li saint ber humblement 
Ces loënges pitusement : 
« Reis de glorie, fiz a la mere 
Ke jo vei ci luisante e clere, 
Salvez, sire, tuz crestiens 
E reguardez les en tuz tens ! 
Salvez, sire, tut lur lignage 
En icest grief pelerinage ! 
E faites de els vostre plaisir ! 
Faites les, sire, a vus venir ! » 
Mult est grant chose, veirement, 
A cunter e a dire a gent 
De la chere dame e del chant 
Que ele mustra a son servant 
Ki la servi mult bonement 
Par mult grant estudiement. 
Mult deit l'en loër itel ber 
Ki vit, oï e puet parler 
A la dame e sun covent, 
Ki chanterent si ducement, 
Ki en veillant, en char, en os, 
Reçut tel luier e tel los. 
Cil vit que altre saint ne virent, 
Ço que li esperit desirent 
Ki unt de Deu mult grant pitié, 
Ki unkes ne la virent mie. 
Sentent li altre lur plaisir, 
E jo dirrai le mien desir : 
Mult mielz vodreie veer si 
Ceo que cil saint vit e oï, 
Que tut le mund e tut l'aveir 
Que gent puissent dedenz aver. 
E s'alcuns le tient a folur, 
Die que jo seie en fol'errur, 
Volentiers foleie e de gré, 
Jo n'en ruis estre delivré ; 
D'itel errur, de tel errance 
Ne ruis certes ja delivrance ! 
Sainte Marie gloriuse, 
Reïne del ciel vertuuse, 
Preez pur crestiene gent 
Qu'il aient bon definement 
Par vus e par vostre preiere ! 
Preez Deu pur nus, dame chere ! 

Ore voil saillir ultre la mer : 
De Chartres vus en voil cunter, 
K'avint a cels de la cité 
Ki pres erent pris e robé. 
N'orent cumfort, cunseil ne aïe, 
Quant la cité ert envaïe, 
Fors par ceo ke vus dirrai 
E cum par l'escrit musterai. 
Par l'aïe e par la preiere 
De sainte Marie la chere 
Eurent il aïe e cumfort 
De tuz cels ki lur firent tort, 
De Rollan e des forz Normans, 
Ki porrunt suffrir granz haans. 
Icil aveit pres deguasté 
Tute France e a nient turné : 
Ne trova hoem, u qu'il venist, 
K'encuntre li rien deïst. 
Destruist e prist ses enemis, 
Arst viles, destruist maint païs. 
Li Franceis li donerent liu, 
Guerpirent honur e fiu, 
Fuirent, suffrirent malan ; 
Grant doel lur firent li Norman. 
Quant cel païs out deguasté, 
A Chartres vint, a la cité. 
Li citedein mot ne seürent 
Desque defors les aparceurent. 
N'orent armes, n'orent donjun 
Ne mur ne altre defensiun. 
Dunc requistrent sainte Marie 
Que ele lur fust veraie aïe. 
Partie eurent de sa chemise, 
Si en firent mult grant cointise. 
Cele partie lur out aporté 
Uns des Charles, vassals prové. 
De Costentinoble la bele. 
La piece esteit tut tens novele. 
Pristrent la piece e halt pendirent, 
Si que lur enemi la virent, 
Sur les brutesches d'environ 
En maniere de gumphanun. 
Quant lur enemi l'aparceurent, 
Ristrent, gaberent, deduiz eurent. 
Traistrent saëtes a plenté 
A icel saint drap honuré ; 
Tendirent lur arcs li chaitif, 
Traistrent saëtes a estrif. 
Mais aneire sunt avoglé 
E saillirent halt cum desvé, 
La Deu venjance, sa vertue, 
Si que chaün perdi la veue. 
Issi est Deu de tuz vengié 
Ke n'i pout returner un pié, 
Avant n'ariere removeir ; 
Iloec les estut remaneir. 
Quant li chastelein aparceurent, 
A grant trebuch vers els cururent, 
Ocistrent les Normans del tut 
Pur ceo qu'il erent fel e glut. 
Ocistrent les, si esjoïrent. 
A la dame graces rendirent 
Ki lur fist venjance si bele 
Cum mere Deu, sainte pucele. 
Lur prince a grant peine eschapa, 
Pur ceo ke Deu alkes l'ama. 
Ço fud Rollun, que orainz numai ; 
Par Deu eschapa, bien le sai. 
Prenez essample e recordez, 
Vus ki as dutus lius alez, 
Cum la dame rent salvement 
A cels ki la claiment sovent, 
Cum ele est preste a lur succurs, 
Cum tost out lur pitus clamurs. 
En terre, en eve ensement 
Fait lur voleir bonement. 
Clamum a ceste, nuit e jor, 
Desque ele entende la clamur 
Ke a li faimes e a sun fiz ! 
Agenuillant batum noz piz, 
Laissum surquidance e orguil, 
Plurum de queor, plurum de l'oil, 
Faimes si a li nos clamurs ! 
N'iert mie luinz sun duz sucurs. 
Oïr poëz de l'amiable 
Cum ele est preste e redevable 
A tuz ki la reclaiment rien 
E a tuz ki pur li funt bien. 
Dulce dame, sainte Marie, 
Defendez nus de mal, d'envie, 
E donez nus force e vertu 
Ke de nus seit malfé vencu. 

En icele meimes cité 
Ert uns evesques renumé, 
Aprés cel fait dunt ore dit ai, 
Ke de la chemise cuntai. 
Cil bers aveit a nun Fulbert : 
Bons clers ert, de science cert ; 
Bien ert apris, bien ert lettrez, 
De grant saveir out los asez. 
Tuit sun saveir e sa clergie 
Duna il a seinte Marie ; 
Sa science en bien resplendi, 
Pur ceo que de gré la servi. 
Li Latin ne tindrent dunc mie 
La feste de sainte Marie 
Ki est Nativité clamee, 
Si cum la duce dame ert nee. 
Li evesques ne volt suffrir 
Ke cele feste deust tapir ; 
Ne volt suffrir l'ancien us, 
Eshalcier volt la dame plus. 
Fist dunc la feste celebrer 
Par tut u rien pout comander. 
Fist a la feste treis respuns, 
Bels sermuns e beles lesçuns 
Les lesçuns lisum en cel jur. 
Li repun sunt de grant duçur ; 
Li dui : « Ad nutum », « Stirps Jesse » ; 
Li tierz : « Solem justitie ». 
La noble dame redevable, 
Ki si est sainte e honurable 
E beneite sur tute rien, 
Sun travail li rendi mult bien. 
De bienfait ne seit targier 
Cels ke velt de rien aidier. 
Cist evesques enmaladi ; 
En grevose dolur chaï 
Si qu'il quidot del siecle aler, 
E prist dunc a descumforter. 
La duce mere al salveür 
Vint a li en cele poür 
E sil visita par sa grace ; 
De son lait enrusa sa face, 
Del lait de ses duces mameles, 
Ki esteient saintes e beles. 
Mais ainz que sun leit i meïst, 
Dulcement ses estres requist. 
Mult bonement l'areisuna 
E pitusement li demanda 
Pur quei la mort tant dutast 
E pur quei tant desesperast. 
Quant la dame aparceu aveit, 
Bel respundi, si li diseit 
Qu'il out en li grant fiance 
E de son sucurs esperance, 
Mais son fiz dutout nequedent, 
Son coruz e sun jugement ; 
Ja seit ceo qu'il seit merciables, 
Dreituriers est e mult estables. 
Dunc dit ele par grant amur : 
« Fulbert, ami, ne aiez poür ! 
Ne aiez poür ! Jol vus di bien : 
Ne vus estuet duter de rien. 
Jo vus serrai veraie amie 
Pur ceo ke tant m'avez servie ; 
Pur ceo que bon gré vus en sai, 
Entre mun fiz e vus serrai. 
E que jo vus face plus cert, 
De cest mal vus guarrai, Fulbert. 
Pur ceo purrez aparceveir 
Ke ceo ke ainz vus pramis ert veir. » 
Puis aprés ceo que ele si dist, 
Sa mamele de sun sain prist ; 
Treis gutes de duce liquor 
E de preciuse flairur 
Estreinst ele de ses mameles 
E jeta les sur li, mult beles. 
Ala s'en puis, ne li fist mais. 
E cil remist tut sein en pais, 
Guari ert de l'enfermeté. 
Puis si a as soens comandé 
Receivre en un vaissel d'argent 
Icel celestien piment 
E guarder le en icele iglise, 
En memorie e el Deu servise, 
En l'onur d'icele reïne 
Ki li fist de son mal mescine. 
Ki crerreit ceo que jo acunt 
Se pur ceo nun que tant el munt 
L'unt sovent oï cunter ? 
Pur ceo n'estuet aguait duter. 
Deu merci, ne dei aveir hunte 
Pur acunter si verrai cunte. 
El siecle en ad maint mesdisant, 
E surquidé sunt li alquant. 
Li un mesdient matin e seir ; 
Li altre quident mult saveir. 
Pur ceo que sunt fol e surquidé, 
Suvent desdient verité ; 
Blasment par cuintise altri fait 
E ne seivent coment ceo vait ; 
Volent par cuintise blasmer 
Ço que ne seivent amender ; 
Funt la mençunge aler avant. 
Mais jos larrai ore atant 
E dirrai de sainte Marie, 
De la beneite Deu amie. 
Poi semble a la dame amiable 
K'ele est as soens redevable 
Pur defendre tuz de turment 
E de peines finablement 
Se lur cors entaimes ne haite 
E si ele ses amis ne alaite. 
Si soldeie la dame chere 
Ses amis en itel maniere : 
Les cors primes, les almes puis. 
Par tut en ces livres truis. 
E s'alcuns nel voille granter 
Que la dame puisse salver 
Ses amis e ses bienvoillanz, 
Dunt avant ai mis, ne sai quanz, 
Dunc remaine il en sa folie ! 
Deu nus ait e sainte Marie ! 
Ai las, dunc dis malement ; 
Damnedeu tuz en bien ament ! 
Chartres est cité alosee, 
Par dan Fulbert mult renumee ; 
De sens despent e de clergie, 
Si que Franceis en unt envie. 
Li Chartreis se peinent forment 
De servir la dame a talent. 
Si l'aiment tuit de la cité 
Ke si nuls hoem seit si desvé 
Ki claime, oiant d'icele gent, 
Sainte Marie simplement 
Se plurelment ne la numast 
Si que « nostre » la clamast, 
S'il die seulement « ma dame » 
E nient « nostre », dunc ad tel blame 
Ke de tuz est huniz e gabez 
E al dei de tuz demustrez. 
Itel us adunc establirent ; 
Uncore le tinent cum il firent. 
Bien deit estre nostre clamee 
Icele dame bonuree ; 
Kar tute crestiene gent 
La purrunt clamer haltement. 
Cummune nus est sa valur, 
Ki porta nostre creatur, 
Nostre pere, nostre cher frere. 
Ele est nostre soer, nostre mere. 
Pur ceo que Deus de li receut 
Encarnatiun cum li plot, 
Nostre frere est, sue merci ; 
Kar de nostre mere nasqui. 
Nostre pere en divinité, 
Nostre frere en humanité 
Est li sires, par sa merci, 
Pur nus tolir de l'enemi 
Ki hunte e mal nus purchaça 
Par ceo ke Adam primes pecha. 
Icil sires par sa merci 
Nus defende de l'enemi 
Pur l'amur sa chere mere, 
Dunt il nasqui de fille pere. 

Li reis Williames d'Engleterre, 
Ki pout enprendre e cunquerre, 
Ki ainz ert cuens de Normendie, 
Vassal hardiz, gent out hardie : 
Ne dutoent Scot, Brutun ne Engleis, 
Fors sul Cnut od ses freres Daneis. 
Del rei Cnut aveit poür grant 
Pur ceo que pruz ert e vaillant. 
Suvent li envea messages 
E riches duns par les plus sages ; 
Sovent enveia a la gent 
Bon ruge or e luisant argent 
Par unt il purchaça lur grace 
E destreinst lur fole manace. 
Li Engleis envee furent 
Pur ceo que il se entreconeurent. 
Suvent alerent el message 
Pur ceo que pres unt un langage. 
Li clerc e li lai i alerent, 
As Daneis riches duns porterent. 
Li reis amat mult ses Normanz ; 
Les Engleis enveia as chans, 
As perilz e a la folie, 
Guaires ne li fud de lur vie. 
Li Engleis i furent cuneu 
E suvent entre els bienvenu, 
Kar li Daneis e li Engleis 
Tindrent jadis pres unes leis. 
Pur ceo out li reis grant poür 
De Cnut e des suens grant hisdur. 
Cnut out dunc aturné sa guerre, 
Pur venir dreit en Engleterre. 
Li reis out el cuer grant cuntraire 
Si que ne sout suz ciel que faire. 
Prist dunc Elfsi, un abbé ; 
Pruz ert e bien enloquiné, 
Francs e de grant religiun. 
Parla tant a icel barun 
Que en Denemarche le tramist, 
Ke il lur estre enqueïst, 
Se danz Cnut venir voldreit, 
Dun s'en venist a grant espleit, 
E, s'il ceo peüst ateindre, 
Par engin le feïst remaindre 
E meïst i tut sun poeir 
Que del venir ne eusent voleir. 
Li abés enprist bonement 
Icel rëal comandement. 
Par le succurs e par l'aïe 
De la dulce sainte Marie, 
K'il servi mult nuit e jor, 
Enprist l'eire par grant valur. 
Tint son eire vers orient 
E passa mer al premier vent. 
En Denemarche a terre vint ; 
Hardiement i se contint. 
Bien ert ilokes esprové 
K'il ert sages e enloquiné ; 
Que sainte Marie l'ama, 
Iloec e aillurs mustra, 
Kar par son amonestement 
Laissa li reis sun maltalent, 
Ki out enpensé de la guerre 
Pur destruire cels d'Engleterre. 
Li reis Cnut e tuit si Daneis 
Se tindrent bonement en pais 
De lur guerre, de lur pensé, 
Par les diz d'icel bon abé. 
Bien parut que sainte Marie 
Li fud en tel fait en aïe, 
Que li abés par sun escu 
Refrena lur male vertu, 
Qu'il pout faire d'els son plaisir 
E ariere sains revenir. 
Quant son voleir out achevé, 
Vers sun païs s'est returné. 
Vers Engleterre tint sun curs, 
Siglant par mer, od grant poürs. 
Li diable, li mal felun, 
Li fist en mer temptaciun. 
Grant envie out de s'aventure ; 
De l'afaire mist grant cure. 
Sa grant leesce e sa baldur 
Volt turner, s'il poeit, en tristur, 
En la mer le voleit neier, 
Se il poeit, e trebuchier. 
Si cum il siglerent al vent 
Vers Engleterre liement, 
Meürent sei li vent trestuit. 
Li jurs clers devint neire nuit. 
Li quatre element se mellerent. 
Li vent amunt aval volerent. 
La mer lançat avant ses undes, 
Haltes e larges e parfundes. 
Li notenir de doel plorerent. 
De sei aider mult se penerent 
De quanque il unkes sorent faire, 
Mais ne lur avint se cuntraire. 
En vain a doel se travaillerent, 
Trestut lur engin depecerent. 
Par ceo aparceurent il bien 
Ke humain engien ne valut rien. 
Tuit ensemble desespererent. 
Deu del ciel e ses sainz clamerent. 
Crierent a chaüne rien 
Dunt esperouent aveir bien. 
E li abés requist aïe 
A la gloriuse Marie. 
Mult cria a la dame seinte, 
Pitusement li fist sa plainte. 
La dame sufrir ne poeit 
Le cri ne le doel qu'il feseit. 
De son abé out grant pitié, 
Ne velt qu'il seit mais deshaitié. 
Ne targa mie lungement, 
Ke chaün out delivrement. 
Si cum erent en tel errur, 
En tel dute, en tel poür, 
Vit li abés en halte mer 
Un evesque sur l'ewe aler. 
Cum il entendi la endreit, 
Vint cil bers vers li a espleit 
E dist li : « Se tu vels guarir 
De peril u quides murir, 
Vou'dunc tost a sainte Marie, 
Pur ceo que ele te face aïe, 
Ke tu tendras haltement 
Chascun an gloriusement 
Sa conceptiun honuree, 
Si cum la dame ert engendree ». 
Li abés enquist par cuintise 
Quel fust le jor, quel le servise. 
Respuns oï del saint Deu membre 
Ke le setisme jor de decembre 
Est li jorz, le terme e la feste ; 
Puis regardast icele feste 
Ki est de sa duce neissance ; 
Icel servise sanz dutance 
Fereit en la Conceptiun, 
Fors turnee un poi la reisun : 
Les moz de la nativité 
En « conceptiun » tresturné ; 
La u « nativité » deust dire, 
U fust en chant, u fust en lire, 
La redeïst « conceptiun », 
Si freit le servise a raisun. 
Li abés dunkes s'esjoï ; 
De la leesce en piez sailli. 
Otria de quer bonement 
Faire la feste haltement. 
La niule e l'oscurté chaï, 
Li sainz ber sur l'ewe envani. 
Le ciel parut de grant clarté ; 
Li venz sunt en ordre turné. 
Li sigle ert halt e li mast dreit ; 
La nef corut a grant espleit. 
Vers Engleterre dreit alerent ; 
Sanz purluignance i ariverent. 
Elfsi en memorie tint 
La feste, dunt bien li sovint. 
A son poeir la demustra ; 
A tuz, u il vint, l'anuntia, 
Numeement a Rameseie, 
Kar ceo ert la sue abeie. 
Iloec la fist haltement ; 
Uncore la funt icele gent. 
E Deu la nus duinst si tenir 
Que turner li puissum a plaisir. 

Un moine ert ja cloistrier 
En Alemaine d'un mostier, 
Ki pur mal guerpir prist poisun ; 
Mais ne li avint se mal nun : 
Aneire cum receu l'aveit, 
Enmaladi ; si se plaigneit. 
Mais el secund e el tierz jur 
Asuagout icele dolur 
E el quart jor, desque al seir, 
Out hait e de santé espeir. 
Mais dreit al seir d'icel quart jor 
Acrut sis mals e sa dolur 
Si que ne pout sa bouche ovrir, 
De l'oil veer ne mot geïr. 
Si cum il geut tel en son lit, 
De petiz neirs homes dunc vit 
Tute pleine cele maisun. 
Chaün out regard de felun ; 
Chaün resemblot fel en sa chere ; 
D'armes eurent une maniere : 
Engins de fer od els aveient ; 
Cel moine ovec prendre voleient. 
Li moines en out grant hisdur 
E de sa alme mult grant poür. 
Regarda entur sei adés, 
Beals bachelers i vit bien pres : 
Asis esteient dui e dui 
En eschamels, dejuste lui, 
Od bel volt e od bel abit ; 
E un d'icels en latin dit : 
« N'est dreit ke cist felun chaitif 
Facent, veant nus, tel estrif. 
Vez, li hoem gist en pasmeisuns ! 
Faites departir ces feluns ! » 
Si tost cum cil parla d'estrif, 
S'en fuirent li chaitif. 
Quant parti erent li felun, 
Dunc resplendi cele maisun 
De grant lumiere paremplie 
E uns d'icele cumpaignie 
Apparut as piez del dolent : 
Purprin erent si vestement ; 
Tant ert luisant, tant par ert cler 
Ke homein oil nel pout esgarder. 
E dist a celui par grant dulçur : 
« Jo vienc a tei. Ne aies poür ! » 
E cil humblement respundi : 
« Si mis Deus velt aver merci 
De mes pechiez, de ma vie orde, 
Dunc fra il grant misericorde ; 
E s'il ne velt, en ses mains sui : 
Sis plaisirs seit ! Deu, tant mar fui ! » 
Quant ceo out dit, del lit chaï ; 
A cels iloec cria merci, 
Qu'il prëassent pur ses pechiez. 
Pitusement geut a lur piez. 
Les seit salmes lur preia lire 
E puis del Dialoge lire. 
Dialoge est un saint livre 
Ke saint Gregorie fist escrire ; 
De sainz est estreit seintement ; 
Bon est a oïr, veirement. 
Pur ceo le fist lire cel moine 
Que les sainz eust a sa busuigne. 
Quant parlit e chanté aveient, 
Del travail alassé esteient. 
Li malades out de els pitié 
Pur ceo qu'il erent travaillé ; 
Nes voleit de rien ennuier ; 
Dist lur qu'il alassent cuchier. 
E il si firent cum il dist. 
Ainz ke li malades dormist, 
Revit le angele ke out veu devant, 
De maür clarté reluisant 
Que ne luiseit quant ainz le vit. 
Li angeles bonement li dit : 
« Mult feïstes cum bon barun 
Quant od lire e od oreisun 
Esperastes assuager 
Vostre mal pur vus esleescer. 
Itel us aime Deus forment, 
Itel us li est a talent. » 
Puis se plainst, en ceste maniere, 
Ke lei n'esteit ne fei entiere. 
Des evesques primes se plainst 
E par tels diz mult les cunstreinst, 
Ke dreit ne funt, lei, ne raisun 
Cum enquiert lur prelatiun ; 
K'il laissent les almes estraire 
Cum felun tirant de mal eire ; 
Aiment les duns e les deniers, 
Vendent iglises e mustiers. 
Sur les cuntes se plainst forment, 
Ki destruient la povre gent ; 
Fals jugemenz funt pur luiers 
E desturbent les dreituriers ; 
Ki funt de lur langes marchié, 
Dunt li povre sunt mesaisié ; 
Aiment surfait e roberie 
E de lur veisins unt envie. 
Sur reulez se plainst durement, 
D'omes e de femmes ensement, 
Ki gabent lur professiun 
E aiment les garz d'envirun ; 
Aiment trop mangier e beivre, 
Duner drüerie e receivre ; 
Aiment bons duns e grant richeise, 
Altre delit, dunt Deu en peise ; 
Mult par curucent Deu sovent 
E en cel pechié maimement 
Dunt nature est forment huntuse, 
Chasté blescié e vergunduse. 
Puis se plainst de prestres, de clers, 
Ki sunt cuveitus e purvers 
Mult plus ke a lur ordre afirt 
E plus que lur habit ne quiert ; 
Supplantent dolurusement 
Lur veisins e lur pers sovent ; 
Prenent volentiers e de gré, 
Mais de duner sunt esguaré : 
Ne lur est vis que duner deivent 
Des almones dunt tant receivent ; 
Ne lur plaist altre charité, 
Mais qu'il aient lur volenté. 
Sur les chevaliers se replaint, 
Ki trop unt lur curage faint, 
Ki maintienent les tricheries, 
Les deliz e les leggeries ; 
Mentent lur fei e lur fiance, 
Ne funt rien de la penitence ; 
Ne lur en chalt cum seit gaignié 
L'aveir, mais que saient aisié. 
Mult se replainst sur les marchanz, 
Sur les petiz e sur les granz, 
Ki tant se parjurent e trichent, 
Ki par sermenz tant purfichent 
Ceo ke ne fu ne unkes n'est ; 
De sei parjurer sunt trop prest, 
Falsement jurent, ne se amendent ; 
Ne lur en chalt, mais que bien vendent ; 
Almones ne funt ne altre rien, 
Mais que Deu lur laist gaigner bien. 
Sur les dames refist granz pleintes, 
Ki sunt orguilluses e faintes ; 
Ki aiment aveir lur deliz 
De altre genz que de lur mariz : 
Par lur voleir e par lur delit 
Sunt plusurs morz e descumfit, 
Malmis, destruit e dechacié, 
En fin perilz e eisselié ; 
Ne aiment Deu ne sa dulce lei ; 
Par lur boban, par lur desrei 
Teignent lur vis a deshonur 
Pur aver fresche la colur. 
Sur meschines, sur chamberires 
Se plainst ke sunt faintes e fieres, 
Ki les dames siwent el mal ; 
Pres sunt en lur fait cumunal. 
Puis se replainst sur les vilains, 
Ki trichent lur veisins procheins 
E encusent as seignurages 
Lur veisins par lur fels curages ; 
Emblent les terres e les prez 
A lur veisins, a lur privez ; 
Mult par unt grant joie e grant hait 
Quant a lur veisins mesesteit ; 
Tolent a Deu, a sainte iglise 
Lur dimes par mult grant cuveitise, 
Dunt Deu prent grant vengement, 
Par unt il sunt destruit sovent. 
Mult plus se plainst en ceste guise 
De la gent e de lur feintise. 
Dunc dist qu'il ert cel angele par nun 
Ki ja gardout le fort Samson : 
Tant cum Samsom chastes esteit, 
Sun voleir e sun bon feseit 
Tut tens, desqu'il enorguilli 
Quant en puterie chaï 
Par Daïlam, la pute fiere, 
Ki puis li fist mut male chiere. 
Dist al moine puis ensement : 
« As peché dolurusement ! 
Bons enfes ers en ta juvente, 
Puis as eu doluruse entente. 
Tant as puis malement pechié 
Ke Deus ert vers tei corucié. 
Mais de rechief as mult bien fait ; 
En amur vers tei l'as attrait. 
Mult as richement espleitié ; 
Rapelé le as en grant pitié. 
Mais demain murras veirement. 
Ore requerum Deu bonement 
Ke il te doinst sun duz pareïs, 
Dementiers que tu seies vifs. » 
Ensemble od le dit s'en ala, 
Le moine sus od sei amena. 
Si cum il hasterent lur eire, 
As cumfessurs vindrent aneire, 
As cumfessurs, as Deu amis, 
Qu'en pareïs erent asis. 
E li angele mult bonement 
Requist cel glorius covent 
Qu'ensemble od li a Deu alassent 
E pur icel moine preiassent. 
E il si firent bonement : 
Alerent s'en hastivement, 
Devant Deu a genuilz se mistrent, 
Sa misericorde requistrent 
Pur le moine, pur le surfait 
Dunt li moines ert en deshait. 
Dunc respundi Deu bonement 
As cumfessurs, al seint covent, 
E dist lur que pardun avreit 
De ses pechiez en tel endreit, 
Se il par bon essample amendast, 
Tuz cels en bien endoctrinast 
Ki par li erent afolé 
Par mal essample e avoglé, 
Ki par li eurent ainz pechié, 
Dunt plusurs erent enpeirié ; 
Devant sei venir les feïst, 
Par cunjureisun lur deïst 
Qu'envers Deu tost se adrescassent 
E pur li ensement preiassent. 
Li saint martyr pur li preerent 
E devant Deu se agenuillerent ; 
Mais Deu lur redist ensement 
Cum ainz dist a l'altre covent. 
Puis vint avant sainte Marie 
Od sa vaillante cumpaignie, 
Si se voleit agenuiller ; 
Mais nel volt suffrir sis fiz cher. 
La dame requist bonement 
Qu'il peüst vivre lungement. 
Dunc dist Deu a sa mere chere : 
« A sei revoist en itel maniere : 
Ament icels, par bon'overaigne, 
Ki par lui unt deservi peine ; 
Par preiere e par ureisun 
Ament en bien chaün par nun ! 
E si seit joius e haitié : 
Parduné li sunt si pechié ! 
Pur vostre amur, duce Marie, 
Li pardununs tute sa folie. » 
Plusurs choses d'icest afaire 
Trespas, sulunc mun essampleire, 
De l'avisiun que cil vit, 
Dunt mis aucturs un mot ne dit, 
De empereurs, de evesques, de abez 
Dunt vit mal e dolur asez. 
A mei ne afiert nule rien a dire 
Fors ceo k'afiert a la matyre, 
E iço enclore briefment ; 
Si faz jo el livre sovent. 
Aprés l'avisiun que vit, 
De rechef revint sun esperit, 
Cum l'albe del jor luiseit cler, 
Quant li oisel solent chanter. 
Tut fist mettre en cire, en escrit, 
L'avisiun e quant que vit 
Pur memorie, pur remembrance, 
Ke nel meïst en obliance, 
E cum il dut del siecle paraler ; 
Puis le fist a l'abé porter. 
E li abés fist dunkes lire 
Quant que cil out fait mettre en cire. 
Lire le fist pitusement 
En oance de cel covent. 
Pitusement le recorderent 
E puis a icel moine alerent, 
Cumforterent le a grant pitié 
De sa mort, dunt erent deshaitié. 
Distrent li de pleine fiance : 
« Mar auras ja de mort dutance : 
Mult as bele la colur, 
Ja ne t'estoet aveir poür ! » 
Mais li moine a l'angle tint, 
De son verrai dit li sovint. 
A l'endemain, a son poeir, 
Amenda trestuz, desque al seir, 
Ki par li orent mal ovré, 
Si cum Deu aveit comandé : 
Cels ki od li furent, par son dit ; 
Cels ki n'i furent, par escrit. 
Mult esteit dutus de sa vie, 
Par la preiere sainte Marie, 
Ki requist k'il peust lunges vivre 
E estre de cel mal delivre ; 
Mais ele ne out pas parfait sun pri 
Quant Deu fist al moine merci 
Pur amur de la dame chere ; 
Dutus ert en cele maniere. 
Cel jor, el seir, cum li soleil 
Ert enclins e luiseit vermeil, 
Dreit al seir, encuntre la nuit, 
Defaillirent si membre tuit. 
Suspirs jeta a grant ennui ; 
Le covent fist venir a lui. 
Requist le que pur li chantast 
E que od salmes le convëast. 
Tuit li moine pur li orerent, 
De joie e de pitié plurerent. 
Li moines del siecle transi ; 
Lasus a Deu l'alme rendi. 
Deu nus duinst sun duz pareïs, 
Ke estre i puissum od ses amis ! 

Se ma memorie ne mesprent, 
Saint Ode esteit premierement 
Abés e sire de Cluinie. 
Ici truis d'un moine, en sa vie, 
Ki esteit moine en cel saint liu 
U li abés tint de Deu fiu. 
Icil moine enmaladi, 
En grant enfermeté chaï ; 
Tint le desqu'al sun derain jor. 
Si cum il geut en la dolur, 
Alenisant e pantisant, 
Dunc vit il de mult bel semblant 
Une femme mut gloriuse ; 
Luiseit de belté preciuse. 
Abeissa sei un poi aval, 
Enquist l'acheisun de sun mal. 
Demanda li si la conuist, 
S'il entendist que ele fust. 
Quant dist que ne la conut mie, 
Dunc dit ele : « Jo sui Marie, 
La dulce mere al salveür. 
Ore n'estut aveir poür, 
Kar a cele ure a tei vendrai, 
En joie a mun fiz te merrai. » 
Si fist ele veraiement, 
Kar il transi ignelment. 
Haitiement l'ame rendi ; 
Bien sai que sus al ciel tendi. 
Dunt tuit cil de l'abeïe 
Honurent mult sainte Marie. 
Desque a cest jor mult plus l'aiment, 
Servent, honurent e reclaiment ; 
En tuz les lius u celles unt, 
A merveilles servir la funt. 
Chantent les ures haltement, 
En oiance de lur covent. 
A un des lur out ele apris 
Sa cumplie, cum ainz descris. 
Cel moine ert de cel abeïe, 
A qui ele aprist la cumplie. 
Suvent i fait vertuz mult beles 
Dunt jo ne sai dire noveles. 
D'iceo vint que li Cluineis tuit 
La reclaiment e jor e nuit. 
Neis si lur pié a terre fierent, 
Aneire la dame requierent. 
Si deivent faire tute gent ; 
E nus, si façum ensement ! 
Chere dame, merci, merci ! 
Ke crestien seient guari ! 

Uns moines ert Eveshamneis 
Ki mut ama Deu e ses leis. 
La mere Deu reservi bien 
E honura sur tute rien. 
Ne laissa rien en nule guise 
Qu'apartenist a son servise. 
Puis quant cil bers deveit murir, 
A sei vit mut diables venir : 
Cuilvert erent e mult engrés. 
Devant sei les vit ester pres ; 
Mais quant ewe beneite esteit 
Getee, cum l'en faire deit, 
S'en fuirent tuit li felun 
De tutes parz de la meisun. 
E puis tut dreit cum dut murir, 
La dame vit a sei venir ; 
La chere mere al salveür 
Dist li : « Ami, ne aies poür ! 
Ensemble od mei t'alme merrai ; 
En joie, en repos la metrai. » 
Cil la prist dunc a saluer 
E icest respuns a chanter : 
« Gaude, Maria, virgo chere ! » 
E rendi l'alme en joie entiere. 
Cum li respuns esteit pardit, 
El ciel tramist son esperit. 
Bien deivent crestien trestuit 
Servir la dame e jor e nuit, 
Asaier cumfaitement 
Peussent faire sun duz talent ; 
Ne mie sulement li grant, 
Mais fol e sage e nunsavant ; 
A tuz rent bien sulunc merite. 
Plusurs defent de mort subite 
E se il en muerent de tele mort, 
As almes rent ele grant cumfort, 
Cum ele fist a l'alme de un moine, 
Ki ert d'un mostier de Burgoine. 
Deu nus duinst des pechez pardun 
Par fei e par comfessiun ! 

Uns moines ert religius, 
El servise Deu curius ; 
Ne fist chose, mal ne pechié 
Dunt malfé deust estre haitié. 
Cil morut dulurusement 
De male mort sudeement, 
De mort subite, en une nuit, 
Ke li moine l'oïrent tuit. 
Tuit oïrent sun hisdus cri 
A cel puint ke l'alme rendi. 
Del cri que out crié hisdur eurent ; 
Ignelment i acururent. 
As narilles mistrent lur mains, 
Sentirent qu'il ert morz e vains. 
Dunc firent pur li le servise 
Cum l'en deit pur mort en itel guise. 
Tut firent pur li bonement 
Le servise que a mort apent, 
Quanque ferut a tel dreiture 
Fors sulement de sepulture. 
Li plusur de ceo estriverent ; 
Questiuns entre sei leverent. 
Icil ki esteient felun 
Demustrerent tele questiun, 
Que ne deut estre en terre mis 
Entre seinz, entre Deu amis, 
Entre les moines de l'iglise ; 
De li out fait Deu tel justise, 
Par pechié esteit si peri, 
Pur ceo n'i fust enseveli ; 
Par alcun pechié cuntredit 
Ert il chaët en tel obit. 
Distrent que la Deu ire esteit 
Ke si ert del siecle toleit, 
Par si doluruse aventure, 
Sanz cumfessiun, sanz dreiture, 
Ki est a crestiene gent 
Dulz achat, dulz alegement. 
Li altre distrent altrement, 
Ke sulement la male gent 
Ne murent pas de mort subite, 
Mais li juste e li saint heremite, 
Li prodhom e li dreiturier, 
Seit par Deu, seit par aversier. 
Mustrerent provance a reisun, 
Sulung le sage Salomun 
Ki dist, sulunc sa grant science, 
En un livre de sapience : 
« Se li juste de mort serrat 
Purpris, en refrigerie irat. » 
Ja ne iert si mort ne si dampné 
Que mis ne seit en salveté ; 
Ke si par pechié chiet en mort, 
Par cele mort iert en cumfort ; 
Si Deu se est par la mort vengié, 
Dunc est parduné cel pechié. 
E distrent : « En ceste maniere 
Flote vostre science fiere : 
U cist n'est pas mort pur pechier, 
Kar si murent li dreiturier, 
Ja seit iceo que veirs n'est mie 
Que cist n'amast unkes folie, 
Que nus quidum e saint e ber, 
Selunc ceo que hoem puet esperer. 
U se Deus par mort vengié ait 
Le pechié selunc que out fait, 
Dunc est cel pechié parduné 
Par la mort dunt cist est alé ; 
Kar deus foiz ne prendra Deu mie 
Venjance de une folie. » 
Si cum entre els si estriverent 
E cum plusurs choses mustrerent, 
Ke chescun autre cuntredist, 
Dunc se pristrent a Jhesu Crist, 
Que, si li plust, lur demustrast 
Cument icele chose alast. 
Par jeünes e afflictiuns 
Pensent de Deu oïr respuns. 
Es vus la plus preceine nuit, 
Quant li moine dormirent tuit, 
Vint li mort tut apertement 
A plusurs freres del covent 
Ki mult haïrent mentir rien, 
Ki tut tens servirent Deu bien. 
Dist lur : « Sachez, jo vus dirai 
En quel maniere m'en alai. 
Pur venjance mort ne sui mie 
Ne pur pechié ne pur folie ; 
Mais cunstreignant enfermeté, 
Rendi l'alme a grant cruëlté. 
A cel'ure chantai matines, 
Saintes, duces e divines, 
De sainte Marie la bele, 
De la gloriuse pucele, 
E plurai dunc pur mes pechiez, 
Si cum trestuit dormiez, 
Dunt la dame, sue merci, 
Mult riche luier me rendi : 
M'alme toli pur cel servise 
Des diables ki l'orent prise. 
Estre me deigna mener 
E son tres chier fiz apeler. 
En repos me mist gentilment, 
Seür de mal e de turment. 
Quant Deu voldra, a venir sui 
En pardurable joie od lui ». 
Quant li frere orent veü 
Le signe del mort e entendu, 
A tuz les autres le cunterent. 
Tuit ensemble en un s'acorderent, 
Kar quanque li uns dit aveit, 
Dist l'altre que veirs esteit ; 
Trestuit s'acorderent en un, 
A trestuz ert l'esgard cummun. 
Mistrent le moine od sa dreiture 
Mult haltement en sepulture. 
A la dame graces rendirent ; 
De mult bon cuer puis la servirent. 
Si set la dame bien aider 
Trestuz les suens quant unt mestier. 
Ne fud nuls qui unkes la requeist, 
A qui mult grant bien ne feïst, 
Ki unkes eust fei e fiance, 
Qu'a reisun mist sa voillance. 
Li altre seint rendent santé 
As cors ki unt emfermeté. 
Mais la dame ad duble vaillance. 
Des cors e des almes puissance : 
Les cors sainet en char e en os, 
Les almes met en grant repos. 
A tant lais, kar mult ai a dire ! 
Ci se diverse la matire : 
Si des moines ai asez dit, 
Renuveler voil mun escrit : 
De clers e de lais traiterai 
Sulunc ceo que presenté l'ai. 
Certes bien fait, ceo m'est avis, 
Ki se purchace los u pris, 
U ki fait overaigne u traitié 
Par unt amé seit u preisié. 
D'icele dame voil traiter 
Ki ad le mund a justiser, 
Ki desuz Deu ad poesté, 
Kar sis fiz regne en maesté. 
Ne li velt escundire rien. 
Nus le poüm entendre bien 
Par la neissance que en li prist, 
E par ceo que ele le nurist. 
Par ceo poüm aparceveir 
Ke de tute rien ad poeir. 
Bien pot salver tuz ses amis 
E mettre en joie, en pareïs. 
Pur ceo voil treiter de li, 
Ke des pechiez aie merci. 
Chaüns hoem deit aveir mult chier 
L'escrit ke de li voil traitier. 
Quel que seit le dit u l'estorie, 
Maint prodhoem l'aura en memorie. 
Mainte dame, mainte meschine. 
Pur ceo qu'il est de la reïne 
Ki porta le tresor e le pris, 
Le rei vaillant de pareïs. 
Chere dame, a vostre plaisir 
Faites nus tuz a vos venir, 
Que maindre puissum en repos 
E estre del saint ciel enclos ! 

Uns clers esteit mult renumez, 
De son evesque bien privez : 
Sis evesques mult le encheri 
Pur ceo que süef le out nurri 
Del tens qu'il ert enfes petiz. 
Aprendre le fist les escriz, 
Gramaire, hebreu, altre letrure. 
Li clers mist al saveir grant cure, 
Mult aprist bien ; bons clers devint, 
De clergie bien se cuntint. 
Mais il chaï en grant folie, 
En ordure mua sa vie. 
Aprist itels enchantemenz 
A purchacer ses fols talenz 
Que n'ert femme qu'il coveitast, 
U a ki un baiser dunast 
Dunt ne feïst tut sun voleir ; 
Karectes out de ceo saveir. 
Ne vit femme si orguilluse 
Qu'il ne feïst tute anguissuse, 
Que guaires ne se grevereit, 
Ja ne fust ele de tel endreit. 
Mais une esteit de tel bealté 
Par unt il devint afolé. 
A chasté se ert ele donee, 
De granz buntez fud renumee. 
De ceo ert il en grant dutance 
A purchacer sa bienvoillance ; 
Dunt de queor jeta maint suspir, 
En dute ert de sun grant desir. 
Par ceo qu'il ert en tel dotance 
De son desir e en pesance, 
Ert la plaie forment nurrie 
De l'amur, de la deverie, 
Kar ceo est custume d'amur 
Que par ceo acreist la dolur, 
Dunt plusur amant mult emplainent ; 
Sanz seürté en dolur mainent ; 
De l'un, de l'el pensent sovent 
E si acreissent lur turment, 
Dunt il ert si forment suspris 
Ne sout ke faire li chaitifs. 
En une chambre entra par sei, 
Diable apela en segrei ; 
Plainst a diable sa dolur 
De une meschine de valur, 
Cument l'ama par druerie ; 
Requist puis del diable aïe. 
Dunc dist li malfez, plain de rage : 
« Or ça dunc, si me fai humage 
E forjur Deu e Marie, 
Ki sa mere est mult encherie. » 
D'itels diz out li clerc hisdur 
E respundi par grant tendrur ; 
Si dist aprés : « Pur tut le munde 
Ne pur quant que dedenz habunde 
Ne forjureie Deu, mun pere, 
Ne ma dame, sa chiere mere ; 
Mais asez frai altrement 
Tun plaisir, tun comandement, 
Pur ceo que aie la pucele 
Dunt jo ai cest amur nuvele. » 
Li diables, li culvert, li lere, 
Laissa dunc de Deu e de sa mere 
E prist l'omage del failli 
Pur ceo que de gré li offri ; 
E fud lié dunc de deus manieres : 
L'une, que cil devint lechieres ; 
L'autre, que homage lui out fait 
Par unt l'aveit vers sei attrait. 
La pucele, la bone rien, 
Ki son voleir out mis en bien, 
Ert tost esprise de folur ; 
Voleir out grant de cest amur. 
Ne li fud asez que ele l'amast 
Si que l'amur el quer celast, 
Se de lui ne criast en halt 
E ne deïst : « Le queor me falt ! 
Se cel clerc ne ai, de doel murrai ! 
Faites le me aveir sanz delai 
Se vus volez que jo mais vive ; 
Se ceo nun, jo murrai chaitive ! » 
Si parent, ki crier l'oïrent, 
Ne sorent que faire. Grant doel firent. 
Kar si ele cel clerc ne eüst, 
Poür eurent que ele mureust, 
E si ele le preist a mari, 
Lur lignage serreit huni 
Pur ceo que de povres ert né 
E d'altre part clerc bien letré. 
En ceo que clers ert, Deu duterent 
E d'altre part sun lin blasmerent. 
En cest endreit s'esmerveillerent 
E lur assembler purluignerent. 
Li evesque rien ne saveit 
Des merveilles que cil feseit, 
Mais bien quidout que cist clers fust 
Chastes, net, cum estre deüst, 
Pur ceo que cil soleit urer, 
Devant l'evesque Deu clamer, 
Fist en feinte religiun 
Afflictiuns od ureisun, 
A Deu e a sainte Marie 
E par ceo cuvri sa folie. 
Sa religiun n'ert pas fainte, 
De tut en tut, si cum est meinte : 
Kar des emfance la dame ama, 
Par dreit us ses ures chanta 
Si que une sule n'i remist 
Qu'il chascun jur ne deïst. 
Puis li mustra la dame sainte 
Que oreisun li out fait meinte : 
Trestut sun travail li rendi, 
Un'ure n'i mist en ubli. 
Li evesques ne saveit mie 
Ke cil amast unkes folie. 
Ama le clerc sur tute rien, 
Tut sun bon li fist aver bien. 
Et si alcuns des soens l'encusast, 
Jamais puis de queor ne l'amast ; 
S'alcuns l'encusast pur folie, 
Dunc dist il que ceo fud d'envie, 
Par mal voleir u par orguil ; 
Ja puis nel regardast de bon oil. 
Dunc vindrent avant li parent 
De la meschine, tuit dolent, 
Distrent a l'evesque l'errur 
De la meschine e de sa amur, 
E de son clerc li remustrerent, 
Tute la verur lui cunterent. 
Mais li evesque ne voleit 
Creire iceo en nul endreit. 
A idunc fist avant venir 
Sun clerc pur la verur oïr. 
E li clers en dist verité 
E tut cum il ert afolé, 
Fors l'aventure del homage : 
Del malfé cela sun curage. 
Li evesques en out pitié, 
Dolent en fud e deshaitié, 
Plainst, cum duz pere, l'aventure, 
Plura des oilz a desmesure. 
El queor out doel e grant hisdur 
Del clerc ki ert en tel errur. 
Bien quidout, se il le desfeïst, 
Que al clerc pis n'en avenist. 
Quant tant se entreamerent de quer, 
Desturber nel volt a nul fuor. 
A tuz otria la covine, 
Al clerc espusast la meschine. 
As noeces bel jur establirent. 
Vindrent as messes, chanter firent. 
Tant cum l'en la messe chanta, 
Ura li clers e verseilla 
Les ures de sainte Marie, 
Fors la nune ne dist il mie ; 
Pur ceo que li prestres chanta, 
Nune n'i dist, si s'en ala. 
D'iceo out grant cuntraire, 
Mais ne pot, tant out el a faire. 
Murnes ert e descuragié. 
Mais le jur, quant eurent mangié, 
Se purpensa que dit ne aveit 
Cele ure que laissié aveit. 
Prist dunc cungié priveement, 
Si s'en turna delivrement 
A un mostier ki pres esteit 
D'iloec o ses noces feseit. 
Agenuilla sei bonement 
Devant l'alter, el pavement ; 
Ura od grant devotiun ; 
Si s'endormi od l'oreisun. 
Vit dunc devant sei une femme 
Bele e luisante cume gemme. 
Demandat lui e enquist 
Si il la conuist u unc la veist. 
Quant dist que il ne la conut mie, 
Dunc dist ele : « Jo sui Marie, 
De qui cele ure chantastes, 
Ki jadis de bon cuer me amastes. 
Jadis oi un ami vaillant, 
Ki ore ne me tient covenant, 
Ki ore meine femme sur mei ; 
Merveille est qu'il ne me tient fei. 
Laissier volt nostre drüerie. 
Mais si cum jo sui Deu amie 
E mere Deu, seinte reïne, 
Preciuse e pure meschine 
E puissante en ciel e en terre, 
Jo muverai vers li tele guerre, 
Ki m'at covenant depecié, 
Ke ja puis lunges ne iert haitié. 
E si jo voil, mult maür ert 
La venjance qu'a ceo afiert. 
Tost sera la venjance prise 
Si ne la lais par ma franchise. » 
Quant icil entendu l'aveit, 
De grant poür ert en destreit : 
Bien sout que ele le dist de lui. 
En dormant cria de l'ennui : 
« O reïne de tutes riens, 
Par qui le mund est plein de biens, 
O goie del mund, goie entiere, 
Dame de tutes dames chere, 
Gloriuse sainte Marie, 
E si jo, las, pensai folie 
Ke vus me avez ici retrait, 
Uncore ne l'ai jo mie fait. 
Altre chose fis par folur, 
Dunt jo, dame, ai grant poür : 
Se vus le ostez, gré vos saverai 
E la femme deguerpirai, 
Ne ja, dame, vus ne larrai, 
Kar espuse prise vus ai. 
Ja ne larrai vostre amistié 
Ne vostre amur, dunt ai pitié. 
Jamais, dame, pur fol amur 
Ne vus larrai ne nuit ne jor. 
Preciuse sainte Marie, 
Ore me seiez, dame, en aïe ! 
De cest e d'el vus frai dreit, 
Selunc ceo que vus sui forfait : 
De fait e de dit ensement 
Vus frai dreit a vostre talent. » 
Iceo dist il tut en dormant. 
Si cum li ert vis, en plurant, 
Si que ne cessa de plurer, 
De crier ne de gueimenter. 
Dunc li redist cele honurable. 
Ki des sons est tant merciable, 
Ki dune cunseil e cumfort 
A cels ki suvent li funt tort, 
Ultrage e surfait mult vilment, 
A cestui dist mult franchement : 
« Asez as pluré. Lais ester ! 
Ne te voil mie trop grever ; 
Kar quant tu te purpenseras. 
Se tu m'eimes tres bien musteras : 
La haste de oster cest'errur 
Iert la provance de cest'amur. 
Se vus delaissez la folie, 
Idunc serai ta duce amie. 
Peine demande cel surfait 
Ke tu as folement attrait. » 
Quant ceo out dit, si s'en ala. 
E cil clerc dunc se purpensa 
E, sei purpensant, tint sun eire 
Par grant curs a l'evesque aneire. 
Cunta lui tut, cum out erré ; 
Culpable se rendi de gré 
Del homage qu'al deable out fait, 
De sa espuse, dunt out deshait. 
Quant l'evesque entendi 
La volenté de son nurri, 
Pur le mal e pur le pechié 
Li junst penitence a pitié, 
E par meïmes les folies 
Ad les espusailles departies, 
Qu'eles esteient assemblees ; 
Unc puis ne furent recoverees. 
Aneire les ad deposez 
Si cum ainz les out espusez, 
Tut par icele legierté 
Qu'il esteient ainz assemblé. 
Si devint li clers bone rien, 
Haï mal e ensiwi bien. 
Cum plus vesqui, meillur devint ; 
Nettement e bien se cuntint, 
E si que Deu fist pur sa amur 
Grant miracle al suen derain jor, 
Pur amur sa mere Marie, 
Par qui si out müé sa vie. 
Kar quant icil clers murir deut, 
Dreit a cele ure que murut, 
Virent trestute icele gent 
De sa buche eissir saintement 
Un blanc columb resplendisant, 
Ki sus al ciel ala volant. 
Par tels faiz pout l'en bien entendre 
Coment la dame pout defendre 
Nus tuz chaitifs de mal pechié. 
Tuit est en sa main atachié, 
Li ciels e li munz ensement ; 
Faire en puet sun comandement. 
Nus homes pot tuz guarantir. 
Des angles fait sun plaisir, 
Kar li angele funt nuit e jor 
Son plaisir, par grant amur. 
Ne volt pas que si amanz, 
Si ami ne si bienvoillanz 
Seient peri par faus amur, 
Par belté de tel folur. 
Cheles ! Que est entre nus chaitifs 
La belté que siet al vis 
Ne li gent cors, lacié estreit, 
Fors une flur que tendre seit ? 
La gelee desfait la flur 
U li vent la debat entur, 
Si que ele flaistrist cume chive. 
Si est nostre vie chaitive : 
Dutuse e fraille e tost muable 
Joie en paine fuit parmenable. 
Tost est li cors a nient turné, 
Tost est perie la belté. 
Kar quant un poi de figure vient, 
Dunt belté se turne a nient : 
Li cors sechist par freit, par chaut, 
Si que la viande nus faut ; 
U al derain serum ataint 
Selunc Deu, qui trestut veint. 
E puis si la mort nus debute, 
U ert dunc la bealté tute ? 
N'est mie l'alme ensement : 
Ele vit sanz definement 
E remaint en grant belté 
Si ele servi Deu a gré ; 
Kar quant ele d'icest siecle vait, 
Resplent ele joiuse en hait. 
Pur ceo deit chascuns ki bien seit 
Haïr mut ceo que Deus het. 
Kar la blanchur de nostre char, 
Ke maint chaitif tant par vit mar, 
Ki deceit ces ki mult le esgardent, 
Par unt en lur curages ardent, 
K'est iceo que jo si die 
Fors sepulture enblanchie ? 
Ore seit que dedenz e defors 
Seient bel e entier li cors, 
Certes ne sunt pas parmanables, 
Kar les beltez sunt muables. 
Ci truis un essample a raisun 
D'un clerc e d'un son compaignon. 
Li clers ert bien endoctriné, 
Religius e bien letré. 
Avint si que sun cumpaignon 
Le mist une feiz a raisun 
Qu'il amast alcune pucele 
Que fust curteise, sage e bele, 
E son courage amoliast 
Ke alcune femme donnëast. 
Li clerc dist que de gré amast, 
Mais que cil tele la trovast 
U il ne peüst par raisun 
Trover blasme ne mesfaçun. 
Cil se entremist dunc durement ; 
Asez amena e sovent 
Des plus beles d'icel païs ; 
Mais nule ne tint cil de pris, 
Dunt mainte esteit al quer dolente. 
Quant cil out grant tens mis entente 
De beles femmes amener 
Que li altre peüst amer, 
Mais li clers unkes rien ne fist, 
En chaün alkes reprist, 
Al derein puis li purchaça 
Une si bele e amena 
U tute bealté se asist, 
En ki li clers rien ne reprist. 
Tant ert bele, quant iloec vint, 
Que cil a miracle le tint. 
Quant li clers si bele la vit, 
Par cuintise respunt e dit : 
« Bel fust iceo, se fust estable 
E se tut tens fust parmanable ; 
Que k'unkes parmanable n'est, 
Parfitement n'est for un prest. 
Tost ert la belté gualee, 
Ki ne puet aveir grant duree. 
Ceste belté ensement, 
Se si est veue, n'est fors vent. » 
Mult ert sage e enloquiné. 
E quant out si parlé, 
Prist la meschine a sermuner : 
A Deu, s'il pot, la velt turner, 
Que sa belté rendist 
Al rei de glorie qui la fist. 
E quant il l'out amonestée, 
A Deu s'est ele de tut turnee. 
Ses paroles ne prist en vain ; 
Od ses aveirs devint nunain ; 
Nunain devint en un mostier, 
Si servi Deu de cuer entier. 
Puis coveita par bone envie 
Demener plus estreite vie. 
En une celle entra sultive, 
De Deu servir forment pensive. 
Mult seinte vie i demena ; 
Bien sai que Damnedeus l'ama. 
Ne voleie pas trespasser 
Iceste essample a demustrer. 
E pur ceo nel voil laisser mie 
Qu'il ama mult sainte Marie. 
Bien cré ke par la dame esteit 
Que li clerc si bien le feseit, 
Kar la dame ne volt suffrir 
Ke si ami deivent perir. 
Cele nus duinst amendement 
De tute folie ensement ! 

Cist clers demena seinte vie 
Par la bonuree Marie, 
E uns autres a peine eschapa 
Par ço que la dame l'ama. 
Ja seit iceo qu'il ert escoliers 
E prestres, mut esteit legiers. 
Il ama trestutes ordures, 
Folies e malaventures. 
Ne prist guarde qu'il esteit prestres, 
Ne li chalut qui seust ses estres ; 
Unc pur tel ordre ne laissa 
Ne pur ceo ne se refrena. 
A la parfin de sa folie 
Fist il a Deu grant felunie : 
Un pechié fuildrin e maldit 
Que Deu ad merveilles en despit. 
Une nunain despucela 
E purjut e a mal mena ; 
Toli li sun saint pucelage. 
Si fist a Deu mult grant huntage : 
Sa espuse li toli vilment. 
Si funt tuit ki funt ensement : 
Tuit tolent a Deu ses amies, 
Qui de nunains funt vilanies ; 
Kar eles li sunt espusees 
E par duarie cumfermees. 
Bien deivent duter male mort 
Ki de ses drues li funt tort ; 
Kar quant hoem de sa femme set 
Itel folie, mult la het 
E celi rehet, en sun curage, 
Qui li aguaite itel huntage ; 
Ocit le, s'il puet, u desfait. 
Que fra dunc Deu de tel forfait ? 
De tant cum Deu est plus puissant, 
Itant est le pechié plus pesant 
Quant l'en fait vers li tel ultrage. 
Le temple Deu met a huntage 
Chaüns ki fait tel vilanie. 
Tuit se guardent d'itel folie ! 
Kar Deu prent suvent grant venjance 
Pur itel fait, sanz demurance. 
Si eust il fait d'icel chaitif : 
En enfern le eust trebuché vif 
Si nel laissast pur sa pitié ; 
Par sa grace l'ad esparnié. 
Cel lai pechié de la nunain 
Cela il a chaün procein ; 
Nel voleit dire a cumpaignon 
Ne a prestre en sa cumfessiun 
Nel voleit unkes descoverir. 
Avint si qu'il deveit murir ; 
Dunc pensa qu'en enfern ireit 
Od le pechié que fait aveit. 
S'il murust del pechié taisant, 
En enfern ireit sanz guarant. 
Un cumpaignun aveit fedeil 
A qui seut dire sun cunseil ; 
E proveires erent amdui. 
Manda le e plura de ennui. 
Mult esteient amis privez, 
Tuz jurs li dist ses privetez ; 
A celui sulement diseit 
Les granz folies que faseit. 
E bien fud qu'il out tel ami, 
Kar par ceo ert il puis guari. 
Chaüns ki el siecle vit 
Deit aveir cumpaignun eslit 
A qui il voille descoverir 
Ses segrez, ses pechiez geïr. 
Chaüns se deit si cuntenir 
Cum Deu veïst tuit sun desir 
E cum trestut puple esguardast 
Les diz, les faiz qu'il demenast. 
Mais pur iceo que mut poi sunt, 
Se alkes en seient, que si funt, 
Ait chaün un ami fedeil 
A qui die tuit sun cunseil, 
Par qui il face ses fesances 
E a qui die ses pesances, 
A qui die ses aventures, 
Ses voleirs e tutes ses cures. 
Icelui aimt sur tute rien, 
A sun poeir li face bien ! 
Kar certes mult i a plusurs 
Malbailliz, ceo dit mis aucturs, 
Ki aiment mielz sanz confessiun 
Murir en grant perdiciun 
Que estre cumfés e puis despit 
D'icels a qui il eussent dit. 
Mais mielz vaut ici un poi de hunte 
Ki a nule vilté ne amunte, 
Devant un humme sulement, 
Que vëant Deu e tute gent. 
Iloec iert de hunte enragié 
Ki ici ait celé sun pechié. 
A quei le quier dunc ci celer ? 
Ja veit Deu tut nostre penser. 
Que valt vers li false defense 
Quant il veit ceo que chaün pense ? 
Ki ci n'ad ses mals descovert 
Devant Deu les verra apert. 
Ensement fust de cel chaitif, 
Ne fust sis entiers amis vif. 
Quant descovert li out ses mals, 
E ses mals oï criminals, 
Unkes ne li dist le pechié 
De la nunain, dunt out pitié. 
Il duta sun ami blescier ; 
Pur ceo nel voleit enditer. 
Quidout que sis amis eüst 
Dolur el cuer s'il le seüst. 
Quant parlé eurent lungement, 
Dunc li dist il pitusement : 
« Veis tu, amis, cum jo murai, 
Cum cest siecle deguerpirai ! 
Li membre me defaillent tuit 
E ma lenge baleie a grant bruit. 
Mi oil tresturnent, que ne vei ; 
Mis curages tressalt en mei. 
De vivre n'ai nule esperance ; 
En tei, amis, ai ma fiance. 
Mult sui turmenté e blescié 
Ke murir dei a tel pitié 
E maimement que jo te leis. 
Li reis del ciel te duinst sa peis ! 
Pitié ai que dei murir, 
Deshait que devum partir : 
Mais d'iceo sui jo mut haitié 
Ke tu auras de mei pitié. 
En tei ai jo grant esperance 
E en tes preieres fiance. 
Ore est mester de l'amistié : 
Pur Deu aies de mei pitié ! 
Kar jo vei en ceste maisun 
Diables plus neirs que carbun ; 
Si me manacent li chaitif 
De voiz e de vout a estrif. 
De mes orz pechiez me manacent ; 
Poi remaint que il ne me lacent. 
Rüeles ardantes i vei 
U jo serrai turné, ceo crei. 
La mei alme de tun ami 
I ert turmentee, ceo qui. 
Plus ai jo pechié suls par mei 
Ke tuit autre pecheur, ceo crei ; 
Plus ai jo fait mal e dolur 
Ke unkes mais ne fist pecheür. 
Unkore ai fait grainurs folies 
D'ordures e de legeries. 
Peürs sui que li violeres 
Qu'as furches fait parler les leres ; 
Peurs sui que ne sunt larrun 
Ki de nuit funt occisiun. 
II tüent les cors a orguil 
E jo les almes ; si m'en doil. 
Tant cum li cors est meins loé 
De l'alme, sulunc digneté, 
D'itant iert ma alme plus penee ; 
Kar mainte alme ai violee. 
Jo obliai a volenté 
Les dreitures de chasté. 
La divine chasté blesçai ; 
Le saint Deu temple depeçai. 
Les Deu membres mis a folie ; 
De ses membres fis puterie. 
Dunt n'entenz tu, cumpain, cher sire, 
Que jo, las, voil e ne voil dire 
De la nunain que jo purjui ; 
De rien que ai fait ne ai tel ennui. 
Or i parra que tu feras, 
Gentil, se unc me amas. 
Se unkes eustes de mei pitié 
U cumpaignie u amistié, 
Si de pramesses i out rien, 
Or me sucur, or me fai bien ! 
Suvienge tei de tun ami, 
De ureisuns, de messes, ceo pri, 
Ke la tue alme, ki meie est, 
Ke la meie, que tue reest, 
Ne remaine en peines de mort, 
De tes almones ait cumfort. 
Or est des messes grant mestier ; 
Pur mei te estoet mut travailler, 
Ke l'alme seit deliveree 
E de peines quite clamee. 
Cheles ! Puis unkes esperer 
Ke ma alme puisse eschaper ? » 
E quant il iceo dit aveit, 
A peine la lenge moveit, 
E puis ignel pas murut, 
Dunt sis cumpainz grant doel out. 
De grant travail l'aveit chargié ; 
Dolent ert, si en out pitié. 
Plura de dolur e de ennui 
E fist le servise pur lui. 
Mult se pena de l'alme aider, 
Kar ainz l'ama de cuer entier, 
L'amur del cors valt mut petit, 
Ke l'alme met puis en despit. 
Ne puet vers Deu rien valer 
Quant l'alme est mise a nunchaler. 
Chaüns ki le cors ait amé 
Aime l'alme, s'il fait que sené ! 
Quant al cors rien faire ne poet, 
Face a l'alme ceo que faire i estoet. 
Se l'alme est rien amendee, 
Dunc est l'amur a bien turnee. 
Puis la mort poet l'en esprover 
Ki sout de cuer les cors amer ; 
Ki le cors ama de legier, 
Dureit l'alme pur un denir. 
Pur ceo ne valt tel amur rien 
Quant puis a l'alme ne fait bien. 
Si ne voleit cist prestres faire ; 
L'alme, s'il poeit, volt d'emfer traire. 
Chascun jor dos messes chanta 
De bon cuer, ci que ne cessa. 
L'une dist de sainte Marie, 
De la mere Deu encherie, 
E l'altre pur sun cumpainun, 
Ke de ses mesfaiz eust pardun. 
Iceo fist il par tut cel an, 
Que ne cessa pur nul haan, 
Pur mal ne pur enfermeté, 
Coment qu'il unkes fust grevé. 
E quant li anz ert parfiné 
Ke cil esteit del siecle alé, 
Cum il chanta messe a l'altel, 
Si que pardit out un anuel, 
El segré de la messe estut, 
Maimes le jor que cil morut, 
Cum ses oilzs leva el sacrer, 
Dunc vit il sur l'alter ester 
La mere Deu, la gloriuse. 
Si li diseit la preciuse 
Ke lunc tens esteit ennuiee, 
De ses preieres travaillee, 
E que pur li mult fait aveit, 
Son ami out d'emfern toleit. 
Tant aveit sun chier fiz requis 
Que cil sereit de ses amis, 
Que plus li out a tort toleit 
Ke tut li mund ne valt a dreit. 
Tant aime Deu virginité, 
Tant li plaist, tant li vint a gré 
Ke suz ciel n'en ad sa valur. 
Pur ceo sunt cil forment pecheur 
Ki violent virginité 
E despucelent chasteé. 
Mult est grevus le charge aprés ; 
Covient qu'il seient bien cumfés, 
Kar a Deu funt mult grant vilté. 
« Si fist tis cumpainz de son gré. 
Mais n'estoet de li duter : 
Jo le ai fait tut quite clamer. 
Veez u il est a tes lez, 
Agenuillez sur les degrez, 
La buche overte apertement 
A icel saint acumunjement. 
Or l'acumunjez a vertu 
Del cors glorius Jhesu ! » 
Cum li prestres se tresturna, 
Amiablement l'avisa ; 
Le glorius cors li duna 
Cum Nostre Dame comanda. 
La dame avala sa main destre 
E prist bonement cel mort prestre, 
Sil mena tut dreit fors a l'us. 
Cil fud haitié ; mais nel vit plus 
Li prestres qui la messe i dist, 
Servi a plaisir Jhesu Crist : 
Cum plus vesqui, mielz le servi 
Par la vertu de sun ami. 
Ki ceo lit ne deit rien duter 
D'iceo qu'il m'ot ci cunter, 
Ke li mort le cors Deu receut, 
Ki a sun ami apareut. 
Ja seit iceo que li pains seit 
Corporels, si cum l'en le veit, 
Sachez que ceo est nequedent 
Duz, espiritel sacrement, 
Ke nus od le oil de cuer veüm 
Selunc la crëance que avum. 
Mais a cumfermer la fiance 
Del proveire qui out dutance 
De son ami qu'il out tant chier, 
Ert li mort veu acumengier ; 
Ne mie que li esperit, 
Ki sanz viande maint e vit, 
Peüst del pain mie manger, 
Mais que cil deut de queor entier 
Creire que par cel sacrement 
Ert cil eschapé de turment. 
Ne l'en ne redeit pas duter 
N'en dute mescrëant quider 
Que cel saint pain peüst perir. 
Mais chaün deit de cuer geïr 
Que li angele i furent tut prest, 
Sil porterent sus u Deu est. 
E Damnedeus, ki lasus vit, 
Duinst ke tuit seüm si eslit, 
Pur amur de la gloriuse 
Ki li est mere, fille, espuse. 

Briefment ai dit e demustré 
Plusurs miracles qu'ai cunté, 
K'en plusurs lius sunt averez, 
Diversement, cum vus oëz. 
De Costantinoble la bele 
Vus en dirai vertu nuvele. 
Cité n'ad en Crestienté, 
Fors Rome, que ait tel digneté. 
En icele noble cité 
Mist uns citeins mult renumé. 
Lais hoem esteit e de bons sens, 
De bon cuer e de bon purpens, 
Ja seit iceo qu'il mainteneit 
Tel mestier que Deu het a dreit : 
Marchant ert e brokeür 
E d'iceo vesqui a dolur. 
Tuit ki vivent de brocherie, 
Si vivent par grant tricherie. 
Tuit vivent par grant falseté ; 
Kar il vendent verité. 
N'en troverez gueres de tuz 
Ki ne seit parjures e gluz, 
N'en troverez nul ki tant vaile 
Ki ne se parjurt tost pur maille 
U ki la fei ne ment pur meins. 
Las ! Que deit qu'il sunt si vilains ? 
Nuls ne se puet de tels garder, 
Tant seivent trichier e jurer. 
Mais cist Tierri, cist bonuré, 
Ne solt rien de tel falseté : 
Mult haï faire tricherie, 
Mençunge tint a felunie ; 
Pur nul aveir ne volt mentir, 
Ne trichier humme ne traïr. 
Quant il plus meintint cel mestier, 
Ses cumpaignuns ne volt trichier 
N'amenuser unkes le pris 
De ceo dunt solt estre entremis. 
Le guain ne volt desturber 
D'icés ki durent achater. 
Se rien donast, ne fist en vain ; 
Bien dona e de pleine main. 
D'altre part, s'il premesist rien, 
Tost parsolst la premesse bien. 
Hoem ki est de mal engin net 
Het mut targier ceo qu'il premet. 
Icil Tierri ensement fist : 
Tost dona ceo qu'il pramist, 
Dunt li plusur le despriseient, 
Maimement cil qui mal feseient ; 
Mult le gaberent e repristrent, 
De sa bunté en gabant ristrent. 
E quant li prodhom l'entendi, 
Simplement e bien le suffri. 
Puis fu li bers si aisiez 
K'il profita a mesaisiez, 
Que tut mesaisiez suffrir peusent 
Poverté quant richei nen eussent. 
Cist chaï en tel poverté 
Ke de tut bien fud esgaré 
E si qu'il n'out mais que mangier 
Ne nel sout cument purchacier. 
Mais tut le suffri bonement ; 
Si ama Deu parfitement, 
En li out tute sa fiance ; 
D'aveir grant bien out esperance. 
Deu dune tut bien veirement, 
Mais il velt que trestute gent 
Se travaillent nuit e seir, 
Ke sa grace peussent aveir, 
Deu velt que chaün se purchace 
E mette travail od sa grace. 
Icil voleit faire ensement : 
Od sa mullier priveement 
Parla lunges de sa poverte. 
Cunseil demanda d'itel perte ; 
De ça, de la pristrent cunseil, 
Mais ne eurent ami si fedeil 
A qui seussent enprunter rien. 
Uns jueus lur out pramis bien, 
Qu'il lur en voleit aidier ; 
Se ja de lui eussent mestier, 
De son gré lur freit bunté. 
Si fud manant en la cité. 
Tant en unt lur cunseil traitié 
Ke esprover velent sa amistié ; 
Se rien lur volsist prester, 
Grant guain li vodrent duner. 
Ne volt li bers ke si ami 
Seusent cum il ert enpoveri, 
Cil ki l'amoënt par semblant 
Jadis quant d'aver ert manant. 
D'itels sunt ore asez al mund, 
Ki aiment gent tant cum rien unt, 
E puis quant il sunt apovri, 
Lur sunt il mortel enemi. 
Ceo n'est for un semblant d'amur, 
Par ceo sunt destruit li plusur. 
E Deu destruie tele feintise, 
Kar ele vient de culvertise. 
Nen aime le cors, fors l'aver, 
Hoem ki vers altre ad tel voleir. 
Ensement ert cist Tierri 
Tuit anienté par fals ami. 
Dreit al jueu tint sun chemin ; 
En plurant tint sun chief enclin. 
Cunta li sa male aventure, 
Sa meseise, sa vie dure ; 
Le grant mal k'il out tant sufert, 
Li fist tut dire en descovert. 
Li jueu Abraham out nun, 
Grant pitié out d'icel barun, 
Si qu'il cumençat a plurer 
E a Tierri a demander : 
« Coment hoem de altre siute peust 
Prester aver, quant plegge n'eust, 
A hume ki fust d'altre lei, 
De altre crëance, de altre fei ? » 
E cil ofri, par bon curage, 
Sa fei e sa maisun en guage. 
Mais li jueus cure n'aveit ; 
Sanz boen guage rien ne fereit. 
Idunc ert Tierri deshaitié 
E dit aprés par grant pitié : 
« Sainte Marie, que ferai ? 
Dame, merci ! Que devendrai ? » 
De fiance le dist belement 
E si qu'a peine ovri la dent. 
Dit dunc al jueu : « Bien le frai ; 
Mult riche plegge t'en durrai : 
Sainte Marie, ma salu, 
La mere mun seignur Jhesu, 
Ki seit entre nus a fiance 
E de tun aver aliance. 
Se la parjur, fel seie a mort, 
Le chief en perde senz cumfort ! » 
Li jueus, par Deu, cum jo crei, 
Müet en bien cuntre sa lei ; 
Dist a Tierri pitusement : 
« Ja seit iceo que ma lei defent 
La merveille ke dit avez, 
Certes, jo te presterai asez 
Pur ceo ke te vei buseignus 
E mendiant e suffraitus. 
En salf plegge receif sanz gas 
Icele dame ke offert m'as ». 
Puis aprés cest parlement 
S'en alerent hastivement 
En une bele iglise eslite 
Qu'est Aïe Sophie dite, 
Que Justinien, l'empereur, 
Edifiat al creatur. 
Suz ciel nen ad tel iglise 
Ne de tel entaillur assise. 
Iloec ad un ymage peinte 
De Marie, la dame seinte. 
Tierri dit : « Cele dame sage 
Dunt vus veez ci ceste ymage, 
Abraham, en plegge vus duins ; 
Ensemble ma fei ovoc juins 
Ke jo vostre aveir vus rendrai 
El jor, el terme que mis ai, 
Sanz demurance, sanz boisdie, 
Sanz mal engin, sanz tricherie. » 
E li jueus l'en otria : 
Tant aveir cum il demanda 
Li fist a son plaisir aveir, 
Kar del guain aveit grant espeir. 
Li prodhoem out en Deu fiance, 
En mer se mist sanz dutance. 
Fiance out en sainte Marie, 
De cuer li cumanda sa vie. 
Sanz barat, sanz nul escandre 
Tost ariva en Alisandre. 
A merveilles i guaigna ; 
Un an entier i demura. 
Travailla sei matin e seir 
E purchaça mult grant aveir. 
Aveir li acurut a fes ; 
Li bons hoem s'esjoï adés. 
El quer out joie e grant leesce 
De l'aveir e de la grant richesce ; 
E, dunt plus esmerveilliez, 
Sanz tricherie, ceo sachez, 
E sanz seremenz de faintise 
I demena sa marchandise ; 
Par pleine parole, sanz el, 
Suvent adubla sun chatel. 
Suventre iceo mut apresmout 
Li termes que al jueu mis out, 
De rendre l'aver al jueu, 
Dunt plegge esteit la mere Deu. 
Li prodhom dunc se purpensa ; 
Sa nef bel e bien aturna. 
El terme voleit l'aveir rendre, 
Que altre feiz i peüst plus prendre. 
Quant tut esteit prest de l'aler, 
Turna li vent ; mut sei la mer. 
Cuntrarius fud li orages, 
Si deffendi trestuz passages. 
Ceo quidast, qui la mer veïst, 
Que le grant juise venist. 
Ensement se demena bise, 
Cum ceo fust le jor de juise. 
La mer emfla del vent crüel ; 
Tierri remist, ne pout faire el. 
De l'aveir ert en grant destreit, 
Qu'a cel terme rendre deveit. 
Purpensa sei en meinte guise 
E fist un escrin par cuintise ; 
Sil fist dedenz bien engluer 
E defors a fer bien bender ; 
Aturna le en tel endreit 
Que gute d'ewe n'i entreit. 
Dedenz mist l'aveir, de part Deu, 
K'a cel terme deut rendre al jueu. 
L'aveir e le guain i mist 
E puis ses lettres i asist : 
« Abraham, receif bonement 
Ton chatel, tun guain ensement, 
Que jo apruntai si a tei, 
Sur ma dame e sur ma fei. » 
Puis depria sainte Marie 
Que ele le receust en baillie 
E que guardast le vaissel 
E rendist le al jueu tut bel. 
De bon cuer la dame requist 
E puis en mer cel escrin mist. 
La dame l'oï bonement, 
Si que une nuit, veirement, 
Par si grant espace de mer 
Que l'em poeit a peine acunter, 
De Alisandre a Costantinoble, 
De la cité tant riche e noble, 
Ariva l'escrin od l'aveir 
Ke cil out mis en mer le seir. 
Li jueu solt matin lever 
E esguarder en cele mer 
S'il peust veer la nef venir 
Que li aportast sun desir, 
Son aveir qu'il out si presté. 
Cel jor ert matin levé, 
Si esgardeit en cele mer 
E veit dunkes undes cumbler 
E peindre avant icel vaissel, 
Or ça, or la, süef e bel. 
E li jueu s'esmerveillout 
Que estre peust e plus pres alout. 
Prist l'escrin, la lettre list ; 
Bien entendi que li escrit dist. 
Dunc fist li fals grant culvertise 
Par sa malveise cuveitise : 
Le vaissel e l'aveir porta, 
Desuz sun tresor le musça, 
Si qu'a nuli rien ne dist 
N'a sa femme saveir nel fist. 
Puis quant Tierri out bon oré, 
Revint il en cele cité, 
E li jueus dunc demanda 
Cel aveir que ainceis li presta, 
Qu'il out en cel rivage pris 
E desuz tut sun tresor mis. 
Del miracle que Deu out fait 
Ne tint li fel jueu nul plait. 
Tierri nel voleit curucier ; 
Dist li : « Ne vus voil pas trichier : 
Se vus cel aveir n'avez pris 
Que jo de part Deu vus tramis, 
Devant le plegge le jurez ; 
Se sanz peril en eschapez, 
De mei serez quite clamé 
E l'aveir vus rendrai de gré. » 
Tant parlerent, tant estriverent 
E tant de l'aveir baraterent 
Qu'il vint avant a jugement, 
Devant justise e devant gent. 
Li jueu ne tint nul desrei 
De parjurer la nostre lei. 
Atant vindrent devant l'image 
E li fel jueu, plein de rage, 
Deneia que l'aveir ne out pris. 
Mais cil que fist parler jadis 
La beste desuz Balaam, 
Pur ateindre cest Abraham, 
Duna dunc a cel ymage 
Cert sermun e entier langage, 
Pur icele mençuinge ateindre 
E pur le fel jueu cunstreindre. 
L'ymage dist, oianz les genz : 
« Abraham, Abraham, tu i menz ! 
L'escrin od l'argent e od l'or 
As tu muscié en tun tresor, 
Si que ta femme ne set mot. 
Veirement as erré cume sot ! » 
Ki pout cunter, qui pout escrire, 
Le grant cri de la joie dire 
De la gent ki dunc iloec furent, 
Quant cel miracle aparceürent ? 
Li alquant de joie plurerent ; 
Plusur en riant Deu loerent. 
Nes Abraham, li esbaïz, 
Ki ert si vilment desmentiz, 
Eschinna de joie a pitié, 
Si enroui al queor blescié. 
Grant hunte en out, e bel li fu, 
Qu'il ert sifaitement vencu. 
Ci out argument e provance 
De venir a veire crëance. 
Si fist il si, cum jo espeir, 
Kar a povres duna l'aveir 
Qu'il out pris e muscié vilment ; 
Tuit le dona a povre gent. 
Des icel tens sunt avilé 
Tuit jueu en cele cité. 
Anceis tindrent il crestiens 
En grant vilté, en grant defens ; 
Mes desdunc furent il vil 
Entre eus, en grevus eissil. 
Si deivent il veirement 
Estre vil entre tute gent. 
Cil sires qui de virgene est né 
Lur duinst hunte, mal e vilté, 
E a nus tuz honur e bien, 
Pur amur de la sainte rien 
Dunt nasqui par sa seinte grace. 
De tuz mesfaiz merci nus face ! 
Amen ! 

Ki entente met en letrure 
Oïr pura mainte aventure 
E maint bel cunte e maint delit ; 
Les plus bels met l'en en escrit. 
Pur ceo deit chaüns travailler 
E es livres estudier. 
Ki d'icel art ait apris rien 
Par ceo pura saveir grant bien. 
Ceo que ne seit puet si aprendre, 
Grant saveirs e grant sens entendre. 
Juvente bien endoctrinee 
Aporte viellesce senee ; 
Pur ceo deit chaüns en juvente 
Mettre a saveir mut grant entente, 
Numeement en escripture : 
Ceo est tresor ki tuz tens dure. 
Ki mult lit e rien ne retient, 
Son tens despent e guaste en nient ; 
Mais ki mult lit bien le retienge 
E de ceo tuz tens l'en sovienge. 
Par ceo pura devenir sage 
E destruire vices e rage 
E avenir a grant honur 
E aturner Deu en amur. 
Pur ceo deit l'en de Deu oïr 
E ses faiz avant maintenir ; 
Kar esprové est en plusurs 
Que Deu guarde plus a noz murs 
Que as persones u as richeises 
U as forces u as malaises. 
Deus aime tuz, nul ne despit, 
Quel que seit, u grant u petit ; 
Clers e chevalirs e vilains, 
Tute gent forma de ses mains. 
Tres bien sai que nul ne despit. 
D'un vilain truis en cest escrit 
Un bel miracle, un bel traitié, 
Dunt maint home put estre haitié, 
Ke Nostre Dame demustra 
Al vilain qui avant le cunta. 
Maint miracle ad fait en cest mund. 
En la terre de saint Eadmund 
Esteit une iglise champestre 
D'ancien tens, d'ancien estre. 
Dejuste l'iglise numee 
Vint uns vilains de la cuntreie. 
Nuit ert, si sist sur un cheval ; 
Simples hom ert, ne sout nul mal. 
A l'ostel esteit curucié ; 
Del curuz alout deshaitié ; 
Si ala a cheval deduire, 
Ke li curuz ne li peust nuire. 
Un poi s'estut pur Deu preier. 
Si oï dunkes grundiller 
Dedenz l'iglise belement. 
Espoënté fud durement. 
Esmerveillout que poeit estre, 
Chose faee u celestre. 
Escutout dunkes la endreit, 
Mais pur iceo plus sages n'esteit. 
Tuit furent les paroles beles, 
Ne poeit entendre les quereles. 
Adunc i vint une pucele 
Despurvuement, clere e bele ; 
Mult ert clere e de bon semblant ; 
Si vestement erent luisant, 
Si que l'oscurté envani 
De la clarté que vint de li. 
Quant ele vint pres del vilain, 
Dunc le acena ele od sa main ; 
Dit : « Va a la dame en l'iglise ! 
Tu li fras un poi de servise. » 
Dunc dit : « A quele dame irai ? » 
Ele respunt : « Jo te dirrai : 
A Nostre Dame, veirement, 
Ki est dame de tute gent. » 
E quant li vilains l'entendi, 
Ignelment li respundi, 
Que ne pout del cheval descendre ; 
Salvage esteit, d'esporun tendre. 
E dit : « Certes, ne sai que faz ! 
De nuvel l'ai pris del haraz. 
Crüels est e mut orguillus 
E nient dantez e tut wischus. 
Uncore nel puis pru danter ; 
Par sei ne l'os laisser ester. » 
E la bele li respundi : 
« Jol tendrai. Va lenz a li ! » 
E li vilains atant turna, 
Cuintement el mustier entra. 
Veit dunc seer un bel covent 
De virgenes ordeneement ; 
E sur une sele gemmee 
Veit seer une coluree, 
Une dame a visage cler ; 
En halt sist juste le alter ; 
De noble volt, de noble chere, 
Bele esteit de grant maniere. 
Dunc fist la dame bonement 
Taisir tuit cel saint covent, 
Si acena puis le vilain 
Amiablement de sa main 
E dit li : « Va tost al proveire 
E di li de ma part aneire 
Qu'il face greinur cest mustier 
Delivrement sanz rien targier. 
Marie ai nun, la gloriuse ; 
Mere Deu sui vertuuse ! » 
Od le dit de l'iglise alout, 
D'une verge qu'en sa main tenout 
Cumpassout trestute la place, 
La lungur, la laür, l'espace, 
U l'iglise deveit ester, 
Tuit si cum li murs deut aler ; 
Que li maçuns ne mespreïst, 
Certenement pieres i mist. 
Li vilains dit : « Dame, que frai ? 
Ne m'en crera quant jol dirai. 
Vilains sui e de vil habit. 
Que frai s'il le cuntredit ? » 
Dunc li respunt la dame digne : 
« Tu li diras certein signe, 
Qu'il treis solz mist, or ad tierz jor, 
Liez d'un drapelet entur, 
En un escrin priveement ; 
Puis mist l'escrin celeement 
En un angle de sa grant huche, 
Si qu'a nuli nel dist de buche, 
Neis a sa femme n'a serjant. 
E s'il volt faire mun comant, 
Del bien Deu aura plenté. 
E s'il vus ne cuilt a gré, 
Jo me vengerai veirement 
De li e des sons ensement. » 
Quant li vilains oï aveit 
Ceo qu'al proveire dire deit, 
Vint a son cheval tut dreit 
E a la bele quel teneit. 
Ele li rendi franchement 
Sun cheval ke tint bonement. 
E li vilains dit que senez : 
« Curteise rien, quel nun avez ? » 
Ele dit : « Jo ai nun Margerie, 
Chamberere sainte Marie ! » 
Apres ceo qu'ele si diseit, 
L'albe del jor resplendiseit ; 
E li prodhom ala avant, 
Al prestre vint a l'enjurnant, 
Si li dit tut cel mandement 
Bien a trait e mult cuintement. 
Li prestre tint a grant desdeign 
Les paroles d'icel vilain. 
A gab tint e a truillerie 
Quant que il dist de sainte Marie. 
Li vilains n'ert pas esbaï ; 
L'entresigne li regeï 
E puis les manaces i mist 
De tut en tut cum ele dist. 
Dunc ert li prestres espoëntez, 
Kar le signe conuit asez. 
Merveillout que cil dist ; 
Rien n'i out qu'il cuntredist. 
A la femme tut le redit, 
K'il out od sei pur sun delit. 
Conseil demande, conseil rove. 
Dit ele : « Ceo est trofle nove ! » 
Ele solt le prestre rampodner, 
Par ses diz durement danter. 
N'ert mie sulement prestresse, 
Mais de lui e des soens mestresse. 
Dunkes comença a tencer 
E en tençant en halt crier : 
« Vols tu destruire ta maisun 
Pur la parole d'un bricun ? 
Cel petit bien ke nus maintient 
Vels tu destruire e metre a nient ? 
Tolir nus vels la guarisun ? 
Si me duinst Deu sa beneiçun, 
D'icest ostel n'auras ja rien 
K'a cel'overaigne face bien ! 
Fols prestres ies veraiement, 
Ceo purrunt creire tute gent, 
Quant tu creis sifaite folie. 
Quides tu que sainte Marie 
Parlast unkes a tel buignard, 
A un fol, a changié musard ? » 
Si cum tels rampodnes li diseit 
E les diz en buche teneit, 
De curuz ça e la saillant, 
Esculurja sis piez avant. 
Chaï od ceo que tença, 
Ke la quisse li depeça. 
Esprova dunc ke cil veir dist 
E les manaces que pramist. 
Anceis escria par folur, 
Mais ore crie de la dolur. 
Anceis escria par folie, 
Ore dit : « Merci, sainte Marie, 
De quanque jo mesdis vers vus 
M'adrescerai ore a estrus. 
Anceis n'atendi la verur, 
Ore l'entend par ma dolur. 
Les diz del vilain ne creï, 
Ore les crei bien, dame, merci ! 
Anceis voleie desturber 
L'ovre, mais ore la frai haster. 
Ore i metrai tut mun aveir, 
Haster la frai a mun poeir. 
Certes en mei est esprové 
Que tuit cil sunt fol e desvé 
Ki encuntre Deu rien desdient 
U ki ses overaignes envient. 
Ai lasse, que frai dolente ? 
U fu mun sens, u fud m'entente 
Quant jo vostre voleir desdis ? 
Lasse, ore sent bien que jo mespris ! 
Que fis ? Lasse, fui dunc desvee ! 
Oïl, certes, e del sen turnee ! 
K'aferut a ma culvertise 
A desdire rien de l'iglise ! 
Ja le comanda sainte Marie, 
Ore sent bien ke jo fis folie. 
Pur quei ne me poi repentir ? 
Nun, kar si me deut avenir : 
Par mé, lasse, est ore prové 
Que li vilains dist verité ; 
En mei dut li mal comencier, 
Kar demei se voleit vengier 
La dame pur altres atraire 
A cele sainte overaigne faire. » 
Si se demente la chaitive, 
De la grant anguisse pensive. 
Se anceis le volsist desturber, 
Ore amoneste del haster, 
Kar anguissuse ert durement. 
E li prestres, de li dolent, 
Voad dunkes par bone entente 
S'ele sanast la dolente, 
Par grant haste l'iglise freit 
E mult grant entente i metreit. 
E puis quant il vint a l'iglise, 
Les pieres trova que ele out mise. 
Prist dunkes la pudre desuz, 
Si fist que senez e que pruz : 
Mist l'en eve, pur bien receivre, 
E dona le a la femme a beivre. 
De la sainte terre reprist, 
U la dame les pieres mist. 
De la terre fist un pastel, 
Si l'aturna e bien e bel. 
Mist le puis sur le piz s'amie 
E ele ert aneire guarie. 
Cel miracle ert tost demustré 
A tut le pople del cunté. 
Tost fud oï par la cuntree 
E tost ert l'overaigne hastee, 
Kar granz aveirs i amenerent 
E li maçun l'ovre hasterent. 
Ore i ad iglise mut bele ; 
Bien crei que uncore la frunt novele. 
Deus i fait merveilles asez 
D'icels ki unt enfermetez, 
Malade n'i vient que ne seit sains. 
Prodhom devint icil vilains, 
Maçun devint des icel tens, 
Mult enginnus e de granz sens. 
Ki de cest miracle ait dutance 
Voist la, si ora la provance. 
A maimes est de saint Edmund ; 
Mult par funt bien ki la vunt. 
Dampnedeu, ki unc ne menti, 
Duinst que seium si ami 
Par le pri de la gloriuse, 
Ki tant est seinte e vertuuse ! 

Ci truis escrit la sainte vie 
De la Egiptiene Marie, 
Ke hummes e femmes ensement 
Unt oï sovenirement, 
Cum primes ert fole e chaitive, 
Entur ses volentez pensive. 
Fole esteit, de fol purpens, 
En folie guasta sun tens. 
Tuz receut e nient pur aveir, 
Mais pur emplir sun fol voleir. 
Plusur ne se voleient aerdre 
Pur lur aveir, ke quidount perdre, 
En suillus delit de luxurie ; 
Par ceo suspendent lur cure 
Pur lur aveir esparnier, 
Plus que pur lur cors chastier. 
Mais Marie receut trestuz, 
Les avers, les larges, les pruz. 
Tuz ama üelinement ; 
Par ceo out tuz a sun talent. 
Unkes de parent ne s'estint, 
Tuiz acuilli u qu'ele vint. 
En sa vie l'avez oï, 
Iceo e el que ci nen di. 
Coment ele la mer passa, 
Cum a Jherusalem ala, 
Cum iloec prist a empeirier ; 
Mais jo nel faz fors atuchier. 
Cum puis vint od maint cumpaignun 
A la sainte Exaltatiun, 
Ki ert de la beneite croiz 
Par unt Deu ad malfé destruiz. 
Cele i vint pur veer la gent, 
Mais de l'entrer n'i out nient. 
Entrer ne poet pur nule rien, 
Si cum vus avez oï bien. 
Tuit entrerent legierement 
Fors ele, si en out marement. 
Dolente esteit, se entendi 
Ke son pechié li defendi. 
Puis recordout ke legierté 
De feminine fiebleté 
Icel entrer li defendist. 
A force en la presse se mist, 
Se entrer peüst en tel maniere ; 
Mais tuz jorz ert buté ariere. 
Entrer ne poet od la grant rute. 
Puis entendi l'acheisun tute, 
Dutout que tant aveit pechié 
Dunt l'alme ert forment blescié. 
Od iceo ses oilz esleva, 
Enz el saint temple esgarda, 
Si vit de Nostre Dame sainte 
Un ymage en l'etre depeinte. 
Adunc començout a plurer, 
Des ses pechiez a desmenter, 
E pramist a sainte Marie 
Adrescier sei de sa folie, 
De quanque ele unkes ainz mesfist. 
De ceo la dame en plegge mist 
Entre li e Jhesum, sun fiz. 
Agenuillant bati sun piz. 
Quant out faite sa ureisun, 
Bien entra sanz defensiun 
E la sainte croiz aüra. 
Puis a l'ymage repaira 
E voa a faire dreiture 
De ses pechiez, de sa ordure, 
E dist : « Mere Deu, boneuree, 
Bele grace m'avez mustree 
Sanz ceo que ne l'aie deservie. 
Ore comencerai dure vie. 
En dreite veie me metez, 
La u vus plaist me trametez ! » 
Dunc oï une voiz mut bele 
Ki li dist mult bone novele : 
« Se tu Jordan passeras, 
Mult bon repos i troveras. » 
E ele la voiz bien oï 
Ke a sei ert dite, entendi. 
E vint derechef a l'ymage 
E dist li od mult pitus curage : 
« Chiere dame, a mei regardez, 
En dreite veie me metez ! » 
De la sainte croiz se seigna ; 
Plurante del temple turna, 
Kar n'i sout veies ne sentiers. 
Treis pains achata pur treis deniers. 
A grant eire vait al Jordan, 
Dreit al mustier saint Johan ; 
De saint Johan Baptiste esteit 
Cel mustier u ele veneit. 
Icele nuit i demura. 
L'endemain d'iloec s'en turna, 
Quant la messe dite esteit 
E le cors Deu receu aveit. 
Le fluvie de Jordan passa, 
El desert par sei sule entra. 
Iloec mua tute sa geste 
E vesqui cume salvage beste 
De herbes, de glans e de nuiz ; 
N'out cure mais de deduiz. 
En la vie avez bien oï 
Cum povrement iloec vesqui, 
Cum si drap erent defailli, 
Cum si pain erent endurci, 
Cum danz Zozimas la trova 
E cum ensemble od li parla, 
Cum il tindrent lur parlement 
Dous feiz el bois sultivement, 
Cum le fluvie a ses piez passa, 
Cum Zozimas l'acumunja, 
Cum l'an puis l'acumunjement 
La trove morte sultivement, 
Cum uns liuns la fosse fist, 
Cum od le moine en terre mist 
Le cors d'icele Deu amie 
Dunt plegge esteit sainte Marie. 
Pur ceo que tant gent l'unt oï, 
Nel faz for atuchier issi, 
E pur ceo que ele esteit guarie 
Par la dame sainte Marie, 
Pur demustrer la grant pitié 
Qu'ele out par li de sun pechié. 
Ceste laissa sa vie fainte 
Par l'ymage que vit depeinte, 
E par iceo se repenti 
E out de ses pechiez merci. 
Si ad maint autre veirement 
Cumfort, cunseil, alegement 
Par la nostre reïne chiere. 
D'iceo est ele acustumiere, 
Ki mil en un jor cumforte, 
Par bons pensers en bien enhorte. 
Deus nus duinst son enhortement 
E vie parmanablement. 
Par ceste dame aium escu, 
Ke malfé seit de nus vencu 
E tuit si engin depescié, 
Dunt nus seium joius e lié ! 

Grevus mal est de mult pechier, 
Pis le pechié lunges traitier. 
Mal est le pechié trop amer, 
Pis el pechié endurer. 
N'est pas merveille si l'en peche, 
Mais si l'en al pechié s'aseche. 
Grant merveille est d'icele gent 
Ki ne volent amendement. 
Icels deit l'em forment blasmer 
Ki ne se volent amender. 
Deus est tut tens prest del receivre ; 
Par mort ne velt pecheur deceivre. 
Ceo nus dit nostre creatur 
Que ne velt la mort de pecheur, 
Mais velt qu'il turt a li e vive 
E laist puis sa vie chaitive. 
Certes mult fait a Deu grant tort 
K'en ses mals gist desqu'a la mort. 
Ci truis escrit d'une nunain 
Ki out le curage mult vein 
E laissa sei despuceler, 
Si vilainement violer. 
De son cors fist grant legerie ; 
Tut tens aerst a cele folie. 
Mais que que ele mesfeïst, 
Sainte Marie mut requist. 
Vers Nostre Dame out grant amur, 
Ses ures chanta chaün jor. 
El son servise out grant delit, 
Si cum de plusurs ai descrit. 
En plurant od gemisement 
Dist ses ures pitusement. 
Ne laissa rien, que que feïst, 
Que a sun servise apartenist. 
Dist « Saluz » e « Ave Marie », 
Salua la cum Deu amie. 
Dist li ceste antiefne novele : 
« Gaude, Dei genitrix bele ! 
Esjoïs, mere Deu haitié, 
De virginité nient blescié ! 
Chiere duce dame, esjoïs, 
Ki de l'angele joie preïs ! 
Esjoïs, qu'engendras entiere 
La clarté de pardurable lumiere ! 
Esjoïs, mere Deu pucele ! 
Esjoïs, mere sainte e bele ! 
Tu, sule mere sainte e pure, 
Té loe chaüne faiture. 
Pri pur nus ton fiz chier ! » 
Ço dist ele de queor entier. 
En remembrance des cinc plaies 
Que Deu suffri pur nus veraies, 
Cinc feiz dist « Gaude » par tendrur, 
Cinc feiz s'agenuilla le jor. 
Kar cinc feiz « Gaude » i a 
E cinc feiz s'agenuilla. 
E nus si façum ensement : 
Saluum la dame sovent 
E mustrum a li nostre plainte ; 
Dium li cest'antiefne seinte, 
Kar certes mult est profitable 
Ki bien la dit de cuer estable. 
La nunain la dist bonement ; 
Bon luier en out veirement. 
Estre ceo que ele tant servi 
Nostre Dame cum jol vus di, 
Servi ele mult bonement 
Ses cumpaignes e le covent. 
Vers tutes esteit debonaire, 
A chaün volt bien faire. 
Mult les ama, mult les servi ; 
Chaüne par sei encheri. 
Quant par chasté nes poeit sivre, 
Les altres malfaiz volt eschivre. 
Quant par ceo nes poet resembler, 
Chaüne volt de queor amer. 
Quant resembler nes poeit mie 
Par chasteé, par nette vie, 
Par servise volt purchacier 
Lur amur sanz rien losenger. 
Ne lur volt mesdire de rien, 
A tutes voleit faire bien, 
Nes voleit de rien empeirer. 
Envers la dame del mustier 
Tint lur grant bien, matin e seir ; 
Maint bien de li lur fist aveir. 
Ele ert parente a l'abaësse, 
Sur les altres par ceo meistresse ; 
Mais ne prist pas sur sei meistrie, 
Tutes servi e sanz envie. 
Par ceo purchaça lur amur, 
Chaüne li porta honur. 
La dame l'ama durement 
Plus que nul altre del covent. 
D'iceo out el cuer grant tendrur, 
Que tutes li firent honur, 
E pensa que digne n'esteit 
Del honur que l'en li feseit. 
Cel honur l'osta del pechié 
Qu'ele selt hanter par malvestié. 
Pitié out grant de sa folur, 
Quant Deu li suffri tel honur 
K'ele nen out pas deservie ; 
Cria merci de sa folie 
E vint a l'abbaësse atant, 
Dist li sun pechié en plurant. 
Merci cria de ses pechiez, 
Estendue geut a ses piez. 
E l'abbeesse bonement 
La receut en bien umblement ; 
Ne li dist orguil ne surfait, 
Amiablement l'ad atrait. 
Encuraga la de pardun ; 
Juinst li puis en confessiun 
La penitence ke deut faire 
E dist li : « Fille debonaire, 
Aiez ore en grant haür 
Ton pechié e ta fol'errur, 
E lief en amendement ! 
Deus est mult pius vers tute gent. 
Kar tute gent velt adrescier 
Ki se voelent de mal neier. 
E fille, tu, fai ensement ! 
Ne volt pas tun empeirement. 
La mere Deu, la boneuree, 
De ki tu as esté privee, 
T'en aidera, si cum jo espeir ; 
Adresce tei a tun poeir. 
Pur l'onur ke tu li as fait 
Te mettra en espeir par hait. 
E jo meïmes te aiderai 
De quant que jo faire purrai, 
Par almones e par preiere, 
Cum mere deit sa fille chiere. » 
Cele receut la penitence, 
Entente mist a la faisance. 
Mais ainceis que l'eüst parfaite, 
Esteit morte e del siecle traite, 
Dunt l'abbaësse out grant pitié 
E pour de li pur le pechié ; 
De cel pechié se descumforte, 
Pur ceo qu'ele esteit si tost morte. 
Asembla dunkes cel covent 
E enjuinst lur pitusement 
La penitence de la soer 
Ki tant les ama de bon cuer, 
Ke eles pur la sorur prëassent 
E l'alme de peine apelassent. 
E eles receurent de bon gré 
La penitence en salveté ; 
Prierent dunc pur li adés. 
A la trentime nuit aprés, 
Si cum l'abaësse dormi, 
Vint la morte nunain a li. 
Mais la dame n'en out poür ; 
Demanda li bel par amur 
Cum li estut, cum le feïst, 
Par quel acheisun i venist. 
E la nunain li respundi : 
« Bien le frai, vostre merci. 
Par voz ureisuns ai refui, 
Mais uncore en grant turment sui. 
Saciez que jo ai bone esperance 
D'aveir de peines deliverance 
Pur le servise que jo fis 
A la dame de paraïs. 
Pur ceo ke ses ures diseie, 
Vint ele la u jo esteie 
E assuaga mes dolurs, 
Mes granz turmenz e mes poürs. 
Kar le secund jor puis ma mort, 
Cum en peines fui sanz cumfort, 
Luinz gardai, ne soi u entendre, 
Vi la dunc a nos feus descendre. 
Jo li dis quant l'oi aparceue : 
« Cument ies del ciel descendue 
Desque ça en cest ordee ? 
N'afiert pas a ta digneté. 
Kar cest liu n'est pas covenable 
A tele dame tant honurable. 
E dunt ne me poet profiter 
Ceo ke te soil tant saluer ? 
Tant saluz te soil anuncier, 
Tantes lermes ovoc laisser 
Devant ton alter en l'eglise ! 
Dun ne me valdra cel servise ? 
Ne veis tu cum chaitivement 
Sui turmentee en cest turment ? 
Tu n'en dis mot, mes soefres tut, 
E cist malfé sunt fel e glut ! » 
La dame dunc, sue merci, 
Curage e cumfort me rendi, 
E dist : « N'ai pas en ubli mis 
Le servise que me feïs. 
Li luier sunt grant a venir ; 
Mais ainz t'estoet peines sofrir 
E tes pechiez ci adrescier 
E tes folies espurgier. 
Kar plaie perilluse e grande 
Lunge mescine demande, 
E grief forfait, si cum afiert, 
Dure venjance puis requiert. 
Quel forfait ne fust mains grevus 
De tun pechié tant ennuius, 
Ki violas par tes deliz 
Le saint temple de mun chier fiz 
E a mei feïs grant ultrage, 
Ki sui mestre de pucelage 
E de virginité premiere 
E de chasteé gumfanunire ? 
Le signacle de deïté 
Est blescié par ta volenté, 
Mai laissas pur amur vilaine. 
Un poi t'estoet durer en peine, 
Desque tu seies mis a flurs 
Par les lermes de tes sorurs. 
N'est pas luinz ton rechatement ; 
Tost auras bon alegement. 
L'entente que jadis aveies 
Quant tu mun servise feseies, 
Tes granz peines aleggera 
E tun pardun mult hastera. 
Ne frai mie grant demurance 
Que ne te face deliverance. 
D'icest grant turment vus prendrai, 
A mun fiz te presenterai. 
Mis fiz ne prent en sun recet 
Nule rien s'il ne seit bien net. 
Pur ceo t'estoet un poi suffrir 
E tes pechiez espenir. » 
Iceo me dist la sainte mere 
Ki porta sun fiz e sun pere, 
La mere Deu, sainte Marie. 
E jol di a tei, bele amie ! 
E tu as altres le recunte, 
Que chaüne se garde de hunte. 
Pur Deu, ne seies pereçuse 
De ma salu, mais curiuse, 
E di as sorurs que eles me aident 
E les granz feus d'enfer refreident ! » 
L'abbaësse atant s'esveilla, 
L'avisiun tute cunta ; 
A celes dames del covent 
Le cunta ordeneement. 
Chaüne mist sur sei signacle 
De la merveille, del miracle. 
Haitiés erent les sorurs 
Qu'ele avreit par eles sucurs. 
De bon cuer, de bon purpens 
Requistrent Deu des icel tens, 
Pur l'alme d'icele sorur 
Dunt pitié eurent e tendrur. 
Ci pout l'en oïr par raisun 
Ke mult valt de queor ureisun 
E repentance a penitence, 
Ainz que l'en ait de mort la lance ; 
E que mult valt le duz servise 
De Nostre Dame sanz feintise ; 
Kar ne volt rien mettre en ubli, 
Quant mestiers est, sue merci. 
El grant busuign seit bien mustrer 
Coment ele volt les suens amer. 
Ceste soer guari, Deu merci, 
Par ceo que la dame bien servi. 
Mult est bone dame a servir, 
Kar sanz delai velt bien merir 
Le servise que l'en li fait. 
Chaüns hoem la serve par hait ! 
Ci poet l'em bien espermenter 
E sanz cuntredit bien prover 
Que grant mal est de trop pechier, 
E pis est qui nel velt laissier. 
Chaüns qui pecche folement 
Se deit retraire ignelment. 
N'est pas merveille si l'en chiet. 
Mal fait qui el pechié se tient, 
E puis n'ad cure de lever 
Pur sei adrescier e amender. 
Pecheur, veus tu desesperer, 
Que Deu ne te puisse alever 
De tes pechiez, de ta vie orde 
Par sa duce misericorde ? 
Vols tu duter en ta folie 
De la vertu sainte Marie, 
Ki des encuntrediz pechiez 
Ki de Deu sunt escumengiez 
Meine hummes a remissiun, 
Suvent par petite achaisun ? 
Par li puissum estre adrescié, 
Salvé, bonuré, eshalcié ! Amen. 

Cil qui estraist sanz boban 
La vie de saint Dunstan 
Recunte ke une dame esteit, 
A Glastingebire maneit, 
E si ert de rëal lignie, 
Franche dame e enseignie. 
Le fiz d'un rei nurri aveit, 
Cum cele ki curteise esteit. 
Tut fust ele de tel parage 
E nee de rëal lignage, 
D'itant esteit plus amiable, 
Plus debonaire, plus estable. 
Trestut sun aveir departi 
A povres e clers acuilli. 
Al servise sainte Marie 
Sa substance lur ad departie, 
Qu'asez eurent par avenant ; 
Li povre eurent le remanant. 
Ele meimes del surplus vesqui 
E cria durement merci 
A Deu e a sainte Marie. 
Par ureisuns, par bone vie, 
Apela ele en grant amur 
La sainte mere al salveür, 
Si que bien esperout aveir 
De la dame tuit sun voleir, 
E plus cum par comandement 
Ke par preiere simplement. 
Essample a raisun musterai 
Par iceo ke ci vus dirrai. 
Reis Athelstans, li Deu amis, 
Ki tant out de bunté grant pris, 
En Engleterre n'out son per 
De sainte vie demener, 
Mult ert devot el Deu servise 
E grant bien fist a sainte Iglise. 
La u la dame ert vint urer, 
Enz el mustier u selt hanter. 
Quant out sa ureisun finee, 
Vint a li la dame honuree, 
Requist le ke, se fust sun plaisir, 
Deinast a sa maisun venir 
E pur Deu tant se humiliast 
E tant cum li pleust i amenast. 
Dist ke faire poeit sanz vice 
Descendre a maisun sa nurice. 
Li reis le desdit lungement, 
Kar il out ové sei grant gent. 
En ceo que reis ert hunte aveit 
E, d'altre part, en dute esteit 
Ke sa nurice trop grevast 
S'il ovoc sa gent i alast ; 
Requidout, s'il le desdeïst, 
Que ele a orguil le tenist. 
En ceste maniere ert dutus 
E, d'altre part, si ert huntus 
Pur ceo qu'il soleit largement 
Duner a manger a sa gent. 
Quant tuit aveit baraté, 
L'otria li reis de gré, 
Que volentiers i vendreit 
E bonement i dignereit. 
Des soens a la maisun tramist 
Ainz qu'il meïmes i venist. 
Cil revindrent e distrent bien 
K'asez i out de tute rien, 
Fors a beivre : poi i aveit, 
Plain un vaissel i esteit. 
La bone dame mult haitié 
Lur respundi cum enseignié ; 
En Deu del ciel out sa fiance 
E dist : « D'iceo n'aiez dutance ! 
Saciez, iceo ne vus faldra, 
Mais a plenté vus suffira. 
Ore vus seez haitiement ! 
Vus, serjanz, servez bonement ! » 
Puis turna un poi al mustier 
E prist dunkes a genuillier ; 
Requist la mere Deu, la bele, 
Ke a cel puint aidast sa ancele, 
Ke cel beivre ne defaillist. 
Revint e haitié se fist. 
Nostre Dame li fist merci 
E bien l'en otria sun pri ; 
Kar de la mede urent trestut 
A beivre asez desqu'a la nuit. 
D'un petit vaissel sulement 
Tuit le jor beurent liement ; 
Uncore le seir, al derain, 
Ert li vaissel pres tut plain. 
Cel miracle ert esparpeillié 
Par ceo que furent tant lié ; 
Kar il i out asez vassals 
Del païs estre les rëals. 
Nostre Dame, sainte Marie, 
Fist a la femme tel aïe, 
Si cum ad fait en lius plusurs 
As soens mult glorius sucurs. 
Ne volt suffrir que hunte aient 
Cil ki de servise la paient. 
E Deu tant par est seinte rien ! 
Icele nus ament tuz en bien ! 

De deus femmes dirai briefment 
Ki s'entrehaïrent forment : 
L'une out espus e dreit mari 
E l'altre encuntre lei vesqui. 
L'espus de l'une a l'altre vint 
E fist son bon, si la maintint. 
E cele ki ert espusee 
La decria par la cuntree 
E out envers li mortel envie 
E s'en cria a sainte Marie, 
K'ele d'icele la venjast 
E mort subite li dunast. 
Puis vint sainte Marie a li 
Par sunge, si li defendi 
Ke mes ne la requeïst, 
E puis apertement li dist : 
« Ja seit iceo qu'ele fait folie, 
Ne voil pas qu'ele seit perie. 
Ne li voil mal : ele est ma drue ; 
Chascun jor cent feiz me salue, 
Cent feiz s'agenuille ensement 
A mei chaün jor bonement. 
Pur ceo ne voil ke seit perie. 
Laissiez entre vus la folie 
E demustrez l'avisiun 
Veraie, sanz mal'achaisun. » 
E ke ele entre els meïst sa cure, 
A l'endemain, par aventure, 
Avint k'eles s'encuntrerent 
Priveement e bel parlerent ; 
Apeiserent lur mal talent, 
Si s'acorderent bonement. 
Quant l'une laissa sun tencer, 
Dunc s'estint l'altre de pechier. 
Ore poëz tres bien entendre, 
Coment la dame volt defendre 
Tuz ses amis e ses amies 
De mort, de mal e de folies, 
L'une demanda vengement, 
L'altre requist amendement. 
Cele que quidout dreit aveir 
Out tort, ceo poëz bien saveir, 
Quant ele demanda venjance, 
Par pechié d'itel fesance. 
Mais la dame, la sainte rien, 
Adresça ambesdous en bien, 
Si ke nule n'esteit perie ; 
Chaüne laissa sa folie. 
E Deu nus duinst amendement 
Par ceste dame a son talent ! 

N'est mie d'ancienté 
Iceo ke vus iert ici cunté, 
Ke l'empereur de Babiloine, 
Ki tant est de fier testimoine, 
Envëat ses forz Sarazins, 
Ses paëns, ses Turcs, ses Ermins 
Encuntre le rei Baldewin, 
Ki tint Jherusalem en fin. 
D'icele terre esteit il reis, 
Preuz e vaillanz e curteis. 
Li Sarrazin de pute fei 
L'asistrent entur Ramulei. 
Devenquirent le, sil chacerent, 
Pristrent des soens, sis lierent. 
De l'aventure enorguillirent, 
A desmesure s'esjoïrent 
Del bien ke lur ert avenu, 
Que le rei aveient vencu. 
Deguasterent la regiun, 
Ascalone e tut d'envirun. 
Mistrent les iglises a terre, 
Ne finerent unk de cunquere. 
Des iglises nient parfurnies 
Firent adunc mahumeries. 
Atant vindrent a une iglise, 
De sainte Marie ert asise. 
Les pareiz erent depeintes 
D'ymages de sainz e de saintes. 
E li culvert les trespercerent, 
De lur hanstes les esticherent. 
Des alquantes les oilz creverent 
E les alquantes esnaserent ; 
E colperent de plusurs les piez 
E esgareterent a espiez. 
Al derain vindrent li felun 
A une de bele façun ; 
Si estait de sainte Marie. 
Remustrerent lur desverie : 
Cele voleient restichier, 
Mais ne poeient espleiter. 
Luinerent i grant tens del jor, 
Si s'entremistrent li plusur, 
Mais nul d'els ne pout espleiter, 
Unc ne la poeient blescier. 
Tuz jorz, quant mielz ferir quiderent, 
Faillirent lur mains e tremblerent. 
Puis quant il del païs turnerent, 
A lur cumpaignuns le cunterent, 
Tut cum a l'ymage ferirent, 
Si que li nostre bien l'oïrent 
Ke li culvert aveient pris. 
Chaün plura des oilz del vis. 
Quant cel miracle oï aveient, 
Tuit plurerent e doel feseient. 
A la dame firent lur cri ; 
Tuit crierent a li merci. 
Deu lur mustra bele vertu, 
Kar un sul n'i fu retenu. 
Tuit ensemble s'en eschaperent, 
Dunt Deu e sa mere loërent. 
E Deu nus doinst eschapement 
Del horrible, enfernel turment. 
Par cele dame aium defense, 
Ki les soens encuntre tuz tense ! 

En plusurs cuntes est escrit 
Ke li fel jueu sunt maldit. 
Par ceo le poüm bien saveir, 
K'il unt vers Deu si mal voleir. 
Tuit tienent vers li estrif, 
Ne s'en repentent li chaitif. 
Quant entre els ert, mult le blasmerent, 
A crüele mort le livrerent. 
Mainte vertu fist e sovent 
De saner la malade gent. 
Quant li fel les aparceveient, 
Par grant orguil les despiseient. 
Distrent ke par deable esteit 
Ke itels miracles feseit. 
Puis sa mort se firent haitié, 
Bien quidoënt estre vengié. 
Ne quidoënt puis oïr plait 
De lui dunt eüssent deshait. 
Mais dunc furent il avoeglé, 
Dunt uncore sunt desjuglé. 
Od tut iceo voleit li pius reis 
Aveir merci d'icels malveis. 
Puis sa mort, puis sa passiun 
Lur fist mainte demustreisun, 
Signes e miracles sovent, 
Qu'il preïssent amendement 
E revenissent a repentance 
Ainceis qu'il preïst d'els venjance. 
Kar si cum firent une feste 
A la maniere de lur geste, 
Avint lur tel desturbement 
Ke trente mile d'icele gent 
I furent occis a la feste ; 
Chaün feri altre cum beste, 
A puinte, a culteals s'entreocistrent, 
Par desverie s'entrepristrent. 
A une nuit, cum eurent mise 
Une genice a sacrefise, 
Une gorre lur veela, 
Dunt grant merveille lur sembla, 
Si fu ceo merveilluse chose. 
Ja n'i estot metre altre glose 
Fors ceo que Deu en tute guise 
Desprise els e lur sacrefise. 
Un'altre feiz avint de nuit 
Enz el temple, u erent tuit, 
Si grant lumiere i resplendi 
Cum ceo fust jor entur miedi. 
Altre signe lur ert mustree : 
Une esteile tel cum espee 
Ert veüe pendre a lur avis 
Par tut l'an ultre cel païs ; 
Ultre Jherusalem pendi. 
Chaün merveille i entendi ; 
A merveilles esteit luisant. 
Un curre revirent ardant, 
Chevals ardanz par l'air revirent ; 
Mult grant merveille i entendirent. 
Granz chevaliers virent armez 
Puindre par l'air cum desvez ; 
Quarante jorz a lur avis 
Les virent ultre cel païs. 
Ceo esteit la demustreisun 
Ke Titus e Vaspasian 
Firent d'els en cel meimes an. 
Ocistrent les par grant vigur, 
Trente milliers en un sul jor. 
A Titum esteit tut cunté 
Cum il eurent Deu achaté. 
A lur vilté volt Deu vengier : 
Trente vendi pur un denir. 
Ki un sul denir li dunast 
Trente des chaitis amenast, 
E puis son plaisir en feïst : 
Vendist, donast u ocesist. 
Certes jo trovai cest sermun 
Escrit en l'espositiun 
Ke uns espositurs nus recunte 
En « Nemo potest », a lur hunte. 
Un altre feiz vint li malfez, 
En grant lumiere desguisez, 
La u esteient asemblé ; 
Dist lur qu'il ert lur avoé, 
Dist lur que Moÿses esteit 
E ke dunc mener les deveit 
En terre de promissiun 
Ke Deu lur out pramis en dun. 
E li chaitif bien l'espererent, 
Trestuit ensemble s'asemblerent. 
Cornerent dunc, grant noise firent, 
De joie lur palmes batirent. 
E cil les mena a la mer, 
Sis fist trestuz enz entrer. 
Neierent iloec li chaitif, 
Si ke un sul n'i eschapa vif ; 
Ne sai quanz milliers i neierent. 
Vis m'est que malement espleiterent 
Quant il firent crucefier 
Celui kis voleit adrescier. 
Tels venjances prent Damnedeus 
Suvenierement des jueus. 
E uncore li mesdient ; 
Ses faiz, ses miracles envient. 
Mult sunt haitié en lur pensé 
Quant a crestiens funt vilté, 
Si cum cest escrit nus recunte 
D'un jueu ki fist a Deu hunte ; 
Mais Damnedeu prist la venjance 
Del felun jueu, sanz purluignance. 
En Costantinoble la fiere 
Mist un jueu de male chiere. 
Cil embla par grant felunie 
L'ymage de sainte Marie 
D'une iglise, Blancherne dite. 
L'ymage esteit de Deu eslite ; 
Bien fu depeinte en une table. 
Cil jueu, cil membre a diable, 
La jeta en une privee 
Priveiement, a celee. 
Puis se volt desur aisier 
E son ventre tuit espurgier. 
Pur hunir crestiene fei 
Enprist li culvert tel desrei. 
Avala ses braies, si s'asist ; 
A cel overaigne entente mist. 
Mais lui avint grant cuntraire : 
Si cum il s'efforça del faire, 
Ses entrailles fors chaïrent, 
Dunt crestiens grant joie firent. 
A merveilles espurga sun cors : 
Quanque out dedenz lui chaï fors. 
Puis quant l'ymage esteit sus prise, 
Unk n'i parut k'ele i fu mise ; 
Un puint n'i parut de ordure 
En icele bele peinture. 
Quant d'iloec la traistrent avant, 
Uns rais l'ensiwi, cler luisant. 
Plus ert cler que rai del soleil, 
Dunt chaün out le vis vermeil. 
Li saint barun, li bonuré 
Ki sunt manant en la cité 
Dient k'ele est mult honuree, 
De saintes vertuz esprovee. 
De divines vertuz est certe, 
E d'un veil de seie coverte. 
Uncore nus refunt saveir 
Que chaün vendresdi al seir, 
A cel ure que li soleil 
Chiet en declin e est vermeil, 
Dunc se lieve li veilz amunt 
E pent, ke ne seivent par unt. 
Ultre l'ymage en eines pent ; 
Forment s'esmerveillent la gent. 
Tient en halt vers le air sun estage, 
Ke l'en veit bien tut l'ymage. 
De la vespree al vendresdi 
Tresqu'a la nune de samadi 
Sifaitement est suspendu 
Par Deu e par sa grant vertu. 
Les altres jurz l'ymage coevre, 
Si se cuntient sanz humain'ovre. 
En Costantinoble, la bele, 
Dunt nus oüm mainte novele, 
Sunt dous ymages de la dame 
De grant vertu e de grant fame. 
Del saint esperit sunt espirees 
E de saintes vertuz loees. 
L'une est en Aïe Sophie, 
Ki a Tierri fist tel aïe, 
Ki le fel jueu desmenti, 
Cum anceis descris, pur Tierri. 
E l'altre en Blancherne l'iglise, 
Ki fist del jueu tel justise ; 
Nichodemus, li Deu amis, 
La fist, ço dient el païs. 
En icele meimes cité 
Sunt tant cors saint de verité 
Ke tant cum Crestienté dure 
Eust l'en asez a grant mesure. 
Mais icele gent itant s'afie 
En la gloriuse Marie, 
En cel ymage depeinte, 
Ke ne reclaiment saint ne sainte, 
Fors la dame dunt unt l'ymage. 
En li unt mis tut lur curage, 
En l'ymage unt si grant amur 
Qu'il la reclaiment nuit e jor. 
A tutes les bosuignes ke unt, 
A l'ymage lur plaintes funt. 
Li Griu sur tute rien l'aiment, 
Li nostre tutes ures la reclaiment. 
La cité garde e maintient, 
Ke asalt de Sarazins ne crient. 
Icele dame nus meintienge, 
Ke chaün de nus a Deu vienge ! 

Al tens Arcchade l'empereur 
Vint li dux Roilles a freür, 
Od maint paën cruel, felun, 
E passa le fluvie Histrun, 
Enviruna cele cité ; 
Armez i out a grant plenté. 
Li citedeins quistrent aïe 
A la gloriuse Marie. 
E ele bel sucurs lur fist : 
Sur les paëns fuildre tramist, 
Ke un sul de tuz n'es returné ; 
Trestut furent ars e ullé. 
Le feu del ciel lur chaï sure, 
K'ars esteient en poi d'ure. 
Li dux e tute sa maisné 
Perirent cum gent enragé. 
Deu nus defende de turment 
E la chiere dame ensement ! 

En Costantinoble, la fiere, 
Avint un fait de tel maniere 
De l'empereur de la cité, 
E si out Rume en poësté. 
L'empereür Justinien 
De primes ert bon crestien, 
Ki edifia, cum ainz dis, 
Sainte Sophie en cel païs. 
De primes ert preuz e vaillant, 
Mais puis devint il nunsavant. 
Crüel devint a grant desrei 
E fort herite encuntre fei, 
Si qu'il desdist la ternité 
Par heresie, a crüelté. 
Sa femme esteit herite fiere, 
Si l'entiça la pauteniere. 
Tut tens le traist a heresie, 
Plus e plus acrut la folie. 
Tant l'out atrait matin e seir 
Ke li reis fist tut sun voleir 
E ke par la sue amistié 
Dous papes chaça de lur sié 
Pur ceo qu'il le cuntredistrent 
Del heresie e repristrent. 
De Rome vilment les chaça 
Par l'emperiz, ki l'entiça. 
Li uns out nun Silverius 
E li altre Vigelius. 
Silveri chaça en eisil, 
Vigeli ocist a peril. 
Par itant crut sa folie 
D'icele crüele heresie. 
Mais bien est veirs ceo que l'en dit 
E qu'en plusurs lius est escrit, 
Ke la bone gent cumparunt 
Sovent ceo que li reis mesfunt. 
De ceo que cil reis out mesfait 
Ert puis maint prodhom en deshait. 
La terre sanz pluie ensechi, 
Si que grein ne fruit ne rendi. 
Viande failli, ne crut blé, 
Li hume erent afamé. 
Ne sorent u aveir reclaim, 
A trebuch mururent de faim. 
Cele murine esteit si grande, 
Tut pur suffraite de viande, 
Ke l'en ne puet pas acunter 
Les morz ne le jor enterrer ; 
Kar quant l'en out vint enterrez, 
Retrova l'em plus morz asez. 
Chaün mort sur l'altre chaï, 
Asez mururent sanz merci. 
Li vif aveient grant poür, 
Desqu'a l'eir ala la puur. 
Li eirs esteit tut curumpu 
E li element trescupru. 
Icil qui ore esteit haitié 
Murut si cum il fust estichié. 
Cil qui ore en cest siecle esteit 
Tost a l'altre s'en aleit ; 
Esmerveillat sei de l'eschange 
De l'altre siecle tant estrange. 
Pur poi ke tuit ne furent mat ; 
A tart troverent le rechat. 
Une bele processiun 
Firent par grant devotiun. 
Par la cité, a pitus chant, 
Alerent i petit e grant 
Od l'ymage sainte Marie, 
Ki lur rendi santé e vie. 
U ke l'ymage vint entur, 
Fui li mals e la dolur. 
Ki geurent a l'ure de mort 
Eurent a son venir cumfort ; 
Quant oïrent qu'ele deut venir, 
Dunc ne orent talent de murir 
E en plurant si l'encuntrerent, 
D'itel mal merci demanderent. 
A quei vus en direie plus ? 
Desdunc vint chaün el desus. 
El tierz jor, sanz false raisun, 
Puis icele processiun, 
Lur fist si bele merci 
Ke tuit furent de mal guari. 
E puis cele mortalité 
I out de blé mut grant plenté. 
L'an puis cele processiun 
Eurent il blé a grant fuisun. 
Dunc vint li emperires avant 
Od le patriarche vaillant ; 
Si voleient dunc reservir 
Nostre chiere dame a plaisir : 
Establirent feste a raisun 
De la Purificatiun, 
Cum la dame ala a mustier 
Puis k'ele enfanta sun fiz chier. 
Ainz n'ert la feste unkes tenue. 
Nus l'apelum la Chandelure ; 
Chaün an la tenum a l'ure. 
Ki mielz la tient mielz avra, 
Kar la dame gré l'en savera ; 
D'iceo ert ele renumee 
E par tut siecle cumandee. 
E Deu la nus duinst si tenir 
Ke turner li puisse a plaisir 
E ke la dame gré nus sace 
E si nus laist veer sa face ! Amen. 

Chaün deit estre haitié 
E en sun cuer aveir pitié 
Del bien e de la grant amur 
Ke Nostre Dame, par sa dulçur, 
Mustra, cum vus orez ci, 
A une nunain, par sa merci. 
Certes, nul ne poet escrire, 
De cuer penser, de buche dire 
Les biens de la dame vaillante 
Ki de tuz biens est puissante, 
Ke as soens fait chascun jor, 
Vers cels ke el ad puint d'amur. 
Saciez ke entre humaine gent 
Regnent diables veirement, 
Kis aticent de mal faire, 
Tant sunt fel e de put aire. 
Il lur tolent bon overaigne, 
Pur joie tolir suveraine 
E mettre les en emfer puiant 
E tolir lur le ciel luisant. 
Encuntre cels est nostre escu 
La mere Deu, par sa vertu. 
Ele, sa fille e sa mere, 
Deu la fist, tuit puissant pere, 
E aprés s'enumbrat en li 
E, cum li plout, de li nasqui. 
La devint Deu fiz, qui fud pere, 
E ki fud fille devint mere. 
De li prist humanité, 
Od tut i mist sa deïté, 
E aprés hoem de li nasqui, 
Verai Deu, sue merci. 
La mere, pur le humanité, 
Unc ne perdi virginité. 
Mais si cum soleil en esté, 
K'a tut le mund rent clarté 
Ne nule rien ne li nuist, 
N'empire pur ceo que luist, 
Nu fist la mere Jhesu Crist, 
Mais pure virgene remist 
E mere de tute chasteé, 
Par ki le mund ert tut salvé. 
Ne fust sa sainte porture, 
Tute humaine creature, 
Par le forfait d'une pomme 
Que sur defens manga un humme, 
Alast en emfer puiant ; 
Mais cil nus reinst par sun sanc, 
Si nus deliverat del diable 
E de la mort pardurable. 
Ceo ert Nostre Seignur Jhesu Crist. 
Quant emfanté l'out, virgene remist, 
Virgene en l'emfantement, 
Devant e aprés ensement, 
Pleine de grace e de pitié, 
Pleine de la Deu amistié ; 
Kar n'ad suz ciel tel pecheür 
K'il ait vers li ferm amur, 
K'ele nel face veraiement 
Vers Deu aveir acordement 
E aveir en grant haür 
Les mals u ainz out amur, 
E vivre a honur entre gent 
E aprés murir saintement. 
Ceste dame deit hoem loer 
E mult servir e honurer, 
Ki rent as soens si bon luier 
Ke cors e alme lur velt salver. 
Oïr poëz la verité, 
Dunt chaün deit aver pitié, 
Cum par felun aversier 
Une nunain d'un mustier, 
Ki guardat la segrestenerie, 
Kar ceo esteit sa baillie, 
Cum fud suduite e traïe 
E de diable envaïe, 
Si qu'ele guerpi chasteé 
Pur malveise legerté 
E guerpi sa professiun 
Par l'engin d'icel felun. 
Kar diable est plus entur la gent 
Ki se vivent saintement, 
Pur tolir pardurable vie 
E de Deu la cumpaignie, 
Plus qu'il n'est entur laruns 
Ne burgurs de maisuns. 
Kar de cels est il cert 
E seit bien que pas nes pert, 
Mais les meine qu'em les pent ; 
Les almes vunt en grant turment. 
Chascun, sulunc sun mestier, 
Iloec avra son luier. 
Li cors sera vilment tuez 
E l'alme livree a malfez. 
Ke fol fait ki tel seignor sert 
Par ki le cors e l'alme pert. 
De la nunain vus dei cunter, 
Cum ele amat un chevalier 
E li chevalier amat li 
Par l'engin de l'enemi. 
Par ceo qu'en cel abeïe 
Ne porent mener lur folie 
N'il n'orent aise ne liu 
U il feissent le malveis giu, 
Estreitement se purpenserent 
E aprés si purparlerent 
Ke d'iloek departireient 
E de nuiz s'en ireient ; 
E ke ceo fust fait aneire, 
II mistrent terme de lur eire. 
Mais la nunain, pur altres cures, 
Ne laissa nul jor les ures 
De Nostre Dame, ke ne deist, 
Ki est mere Jhesu Crist. 
Treis feiz a genuilz se mist 
E treis « Ave Maries » dist 
De bon queor, e puis aneire 
Vers le us del mustier prist sun eire. 
A l'us alat hastivement 
Pur faire sun fol talent. 
De issir pas ne se feinst, 
Mais a rien ne li ateinst, 
Kar quant l'us quidat desbarrer, 
Rien ne poeit espleiter. 
La barre comença a traire, 
Mais pur nient le volt faire, 
K'avis li ert ke ussier 
La retenist, e fort e fier. 
Eissir ne pout en nule manire ; 
A son lit tost turna ariere. 
Quant vit que ne pot eissir, 
A son lit rëala gesir. 
La nuit aprés fist altretant 
Cum out fait la nuit devant : 
Tut einsi se leva 
E devant l'alter ala 
E treis feiz s'agenuilla, 
La dame treis feiz salua. 
Quant a l'us quida eissir, 
Ariere l'en covint wenchir. 
Cum ele fist la nuit devant, 
Einsi se cucha tut errant. 
L'endemain, quant il fud jur, 
Vint a li sun lechur : 
Mult la blasma, mult li retraist 
Qu'ele li out mult mesfait. 
Dist li parole mult fiere, 
Quisante de grant maniere ; 
Ke ne ert venue, cum deüt, 
De ceo se curuça il mut. 
Ke false esteit, li reprova ; 
De grant maniere la blasma. 
Dist que ele ne prist nule cure 
K'il out guaité par nuit obscure, 
Si qu'ele unkes ne deigna 
Venir a li, ki tant l'ama. 
Quant par dous nuiz l'out atendue 
E qu'ele n'esteit pas venue, 
Se a la tierce ne veneit, 
Dist qu'en fin perdu l'avreit. 
Blasma la ke ainz ne vint, 
Mais ne solt pas qui la retint : 
Ne remist en li que n'ert venue, 
Mais par la dame fu retenue 
K'ele saluat devant l'alter 
Quant eissir voleit del muster. 
Ne volt pas que perdist 
Le servise que ele li fist. 
Mult la deit hom bien servir, 
Ki si seit a tuz merir ; 
Ki rien de servise li funt 
En nule guise nel perdrunt. 
Oïr purez de la dolente, 
Cum out mis a pechié s'entente ; 
Tute s'entente i out mise, 
Tant fu de diable esprise. 
Quant les nunains del mustier 
Alerent la nuit cuchier, 
Od les altres se culcha. 
N'i dormi, mais mult pensa 
De tenir le covenant 
Ke ele fist le jor devant 
Al chevalier, kar pur murir 
Ne volt del covenant eissir. 
Quant ert endormi cel covent, 
De son lit mult belement 
Leva e puis, od pas petit, 
S'en ala sus de son lit. 
E quant enz al mustier vint, 
Unkes rien ne li sovint 
De la mere Jhesu Crist, 
K'anceis la bunté li fist 
Ke departir ne li soffri, 
Ainz la toli a l'enemi ; 
Pur les saluz que li dist 
Mult grant bunté li fist. 
Mais dunc se ublia la chaitive, 
Tant par esteit ententive, 
Tant out mise son curage 
A mal e a mortel damage 
Ke ceo qu'ele plus amer dut 
En ubli le mist trestut. 
Ala avant, guarde ne prist 
A bien, mais mult s'entremist 
De son eire espleitier, 
Ke issue feüst del mustier. 
Si cum espleita son eire, 
A l'us del mostier vint aneire. 
Cum plus tost pout, l'us ovri 
E sanz desturbier s'en issi 
E puis tint sa veie dreit 
La u saveit que cil esteit 
Ki de ceo l'aveit requise 
E en cele foleur mise. 
E quant ele ert a li venue, 
Liement l'ad receüe. 
Cum plus pot, plus se hasta 
E hors del païs la mena. 
Mult par fud liez e joius 
Del mesfait li dolurus, 
E ele si fu de sue part. 
Mult li sembla que ceo fud tart 
Que ele fust si luinz venue 
Ke de nul ne fust cunue, 
Ke pur hunte de la gent, 
Ke pur faire sun talent. 
Mundaine hunte cremeit plus 
Ke Damnedeu, ki maint lasus, 
Ki tute l'ovre conuist e veit 
De chascun humme, quel qu'il seit. 
Il veit le fait de chascun cler ; 
Nul ne li pout rien celer. 
Sanz li ne poet nul aver vie 
Ne nul bien sanz sa aïe. 
Celi cremeit ele petit, 
Ainz s'en ala, cum vus ai dit, 
Tant que si luinz ert venue 
Ke de nul ne fud conue, 
N'il coneü. Mais la remistrent ; 
K'espusé fusent s'entremistrent. 
Mult lur plout quant il i furent 
E quant nul home ne conurent. 
La despendirent il lur vie 
En mult orde lecherie, 
Set anz tut plenirement, 
Sanz conuisance de la gent, 
Si que dedenz les set anz 
Entr'els orent set enfanz. 
Mais puis qu'ele primes departi 
De sa maisun, unc en ubli 
Ne mist la mere Nostre Seignur, 
Ainz dist ses ures chascun jor ; 
Si li cria sovent merci, 
Ke pitié l'en preïst de li. 
De li dirai cum li avint, 
Ki la nunain en pechié tint ; 
Kar il esteit malfesant 
En cel païs, e par itant 
Od son mesfait fu il pris 
E detrenchiez e ocis. 
Quant sa vie fu finee, 
Dunc fud la nunain esgaree : 
En tut le mund ne seit que faire, 
Tant par out hunte e cuntraire ; 
Tut le mund e quant que ele out 
E tute rien li desplout. 
Ne seit que faire la chaitive, 
Pesa li que tant ert vive. 
Suvent se clama maleuree, 
Sovent plainst sa destinee, 
Qu'ele aveit einsi dure, 
Ke de vivre n'out mais cure. 
Sur tute rien ceo pesa li, 
Ke de sa mere unkes nasqui ; 
E mult volentiers murust 
De dreit doel, se ele peüst. 
Kar mielz volsist murir que vivre, 
Pur estre de doel delivre. 
De ses pechiez se repenti ; 
Mult cria a Deu merci 
E la duce sainte Marie, 
Ke, se li plust, li feist aïe 
Par sa grant misericorde 
Pur ceo qu'ele ert e fole e orde, 
E meïst la hors de l'errur 
U ele ert, par sa dulçur, 
Si li dunast mieldre vie, 
Ke diable n'eust de li maistrie. 
Ici poet l'em bien oïr 
Ke ki se voldra repentir 
E guerpir trestuz ses pechiez, 
Deu en est joius e liez ; 
Kar repentance de pecheur 
Aime mult Nostre Seignur ; 
Kar n'ad suz ciel pechié si grant, 
Pur quei que l'en seit repentant, 
Ke ne face verai pardun, 
Par fei e par cunfessiun. 
Meis nepurquant bien garder 
Se deit chascun de pechier, 
Kar nul ne poet saver l'ure 
Quant la mort li curra sure. 
Ne nul de vivre n'ad espace 
Se par Deu nun e par sa grace. 
Pur ceo se deust l'em cuntenir 
Cum l'endemain quidast murir, 
E nient penser qu'en avant 
S'amendera, kar entretant 
Que il en sun pechié dort, 
Sudeement li vint la mort. 
Ke fra el, mes pur folie 
En grant peril finer sa vie ? 
L'alme irat en grant turment. 
Ki li fra puis amendement, 
Fors sul Deu, ki la cria ? 
Ceo ke ad fait, ceo trovera : 
Son chaitif espenissement 
K'espenir peüst entre gent. 
Pur un avra ilokes cent 
Entre l'enfernel covent. 
Iloec avra malveis luier 
Ki ici n'est dreiturier. 
Pur ceo vus di qu'il fra que sage, 
Ki se garde de tel damage, 
Kar quant que avum en ceste vie 
A la fin ne valt un alie. 
Si nus n'avum fait alcun bien, 
Mult pire serum que n'est un chien. 
Fols est ki pur le delit 
D'icest siecle, qui valt petit, 
Pur une fole volenté, 
Ke n'est rien fors vanité, 
Sera aillurs lungement 
En grant peine, en turment. 
Quant li chaitif fait avra 
Le pechié que tant ama, 
Rien altre ke s'il ust sungé 
Ne remaint, fors le pechié. 
Laissum pur ceo les folies 
E amendum en mielz nos vies ! 
Amum Deu e sainte iglise, 
La seit nostre coveitise ! 
A bons faiz seit nostre delit, 
Kar tut l'altre valt petit ! 
A nos promes ne façum 
Ke a nus meimes ne volum ! 
Dreituriers seium e lëals, 
Par tels ovres serum salfs ! 
La nunain dunt jo vus di 
Mult cria a Deu merci 
E a sa mere, la reïne, 
Ke de ses mals li fust mescine 
E vers Deu tant li feïst 
K'en ses pechiez ne peresist. 
Atant li vint en curage, 
Turnast a bien u a damage, 
Ke pur rien ne larreit 
Ke a sa abeïe ne ireit 
De sun mesfait querre pardun 
E asaër saver mun 
S'ele peust par merci crier 
Sa maisun recoverer. 
E pensa que ele amendereit 
Ses mesfaiz, en quanque pureit. 
De cel purpens ne volt eissir 
Pur rien que li peust avenir. 
En Deu e en sa mere chiere 
Out fiance ferme e entiere. 
S'en haste s'en parti 
E tutes riens deguerpi. 
De ses enfanz ne out pitié 
Envers la Deu amistié, 
Kar, si cum dit li rei benigne, 
Cil n'est pas de lui digne, 
Ki aime plus de li son pere, 
Mere, enfant, sorur, ne frere, 
Ne femme, ne terre ; mes guerpir 
Le devum tuit pur li servir. 
Nu fist ele ; mais de but 
Quanqu'ele out guerpi tut, 
Si se mist al chemin, 
Ke unkes de errer ne prist fin 
Desque aprimat a l'abeïe 
Dunt folement ert departie. 
Le jor que venir i dut, 
Se descumforta ele mult ; 
Ne solt que faire ne que dire, 
Ne le mielz ne solt eslire. 
Si grant hunte out de la gent 
E tant reduta son covent ; 
Duta que ne feust receüe 
Pur sa folie, que fu seue. 
Suvent de hunte tressuat 
E sovent de poür tremblat. 
De grant anguisse que la tint, 
Unc le jor ne li sovint 
De dire les ures Nostre Dame ; 
Tant duta e hunte e blasme, 
E tant a s'evre entendi 
Que cel jor les mist en ubli. 
Unc le jor ne li sovint. 
Vers sa abeïe sa veie tint. 
Si tost cum ele i fud venue, 
De l'us del mustier s'est aparceue 
Ke il pas fermé n'esteit. 
Icele part ala tut dreit, 
Parmi l'us entra el mustier, 
Sanz cuntredit, sanz desturbier ; 
Les us trova desfermez. 
Merveille oïr ci purez : 
Avant ala a son estal, 
Sanz cuntredit e sanz mal, 
A son estal e a son mestier ; 
N'i trovat nul desturbier, 
Mais tut tel le trovat 
En tute riens cum le laissat. 
L'abesse, quant l'aparceüt. 
De maltalent emflee mut, 
Cum plus tost pot, a li ala ; 
En tel maniere l'araisuna : 
« Dites, fole, desvee rien ! 
Se Damnedeu me face bien ! 
Mult avrez malveis luier 
De ceo que vus ne fustes ier 
Al servise, al mustier, 
Od le covent, ne al mangier. 
U, a diables devenue, 
Estiés vus, quant veüe 
Entre nus ne estiez ? 
Certes, vus le cumparez ! 
Vus estiez entur folie. 
Ja ne iert jor de vostre vie, 
Ke ne porterez chapel, 
Tel ke ne iert ne bon ne bel. 
Ki guarda vostre mestier ? 
Dites ! U fustes vus ier ? » 
La nunain, mut esbaïe, 
As piez li chiet, merci li crie. 
Ceo ne fu nient : saveir voleit 
U cel jor esté aveit. 
Quant el n'i out, en plurant 
Li respundi, merci criant, 
E dist : « Dame, n'i fui ier, 
Ne mentir ne vus quier, 
Ne, dame, n'ai esté 
Largement set anz passé. 
Mais jo sui venue ici 
E tut met en vostre merci ! » 
Quant l'abesse l'ot oïe, 
Estrangement fu esbaïe 
E apela hastivement 
A li le plus del covent ; 
Si lur dist de ceste fole : 
« Oïr poëz estrange parole : 
Ele dit k'ele n'ad çaenz esté 
Largement set anz passé. 
Ki fu ceo dunc en cest mustier, 
Si plenirement fist son mestier ? 
Dune l'avum çaenz veüe 
Entre nus e bien coneue, 
Si k'unkes ne defailli 
Fors sul ier ? Dun'est ceo issi ? 
Ki fud ceo dunc ki sun liu tint 
Quant ele n'i fu ne ele i vint ? » 
Tutes celes ke ceo oïrent 
Grant merveille i entendirent. 
E ele respunt : « Dames, merci ! 
Bien est veirs ceo que jo di, 
Kar aillurs ai esté set anz 
E si ai eü set enfanz. 
Mais del tut les ai guerpi 
E a vus vieng a merci. » 
L'abbaësse sus la prist 
E aprés li seer la fist. 
Comanda li que ne laissast 
Ke par ordre ne li cuntast 
Quele aveit esté sa vie 
Puis qu'ele ert d'iloec partie. 
Dunc a primes començat 
Del chevalier que ele amat, 
E cum de li esteit susprise 
E cum ele ala en l'iglise, 
Cum la dame salua 
Devant l'alter e puis ala 
A l'us del mustier tut dreit, 
E cum ovrir le us ne poeit, 
E quant la dame mist en ubli, 
Cum a delivre departi, 
Cum le chevalier l'espusa, 
Ki d'ilokes la mena, 
E puis aprés cum il murut 
E tut ensemble que ceo dut, 
E cum aprés la mort celi 
De tut sun cuer se repenti, 
E cum tuz jorz out en memorie 
La mere Deu ki maint en glorie, 
E cum chascun jor dist ses ures, 
Mais le jor devant, pur les cures 
K'ele out, les mist en ubli. 
Dunc solt l'abbaësse de fi 
Ke la dame li fist l'onur, 
Fors sulement en cel jor 
Ke ses ures ne dist ; 
Grant merveille i aprist. 
L'abesse e le covent 
Enveierent hastivement 
Lur message en la cuntree 
U la nunain ert demuree, 
Pur enquere e pur saveir 
Se ceo que out dit esteit veir. 
E cil ke al message ala, 
Quant qu'ele out dit tut trova. 
Mult se pristrent a merveiller 
Tutes celes del mustier, 
E Deu loërent bonement 
E sa mere ensement, 
La sucurable sainte Marie, 
K'a la nunain fist tel aïe 
Ke tele cure prist de li, 
Que ele la toli a l'enemi. 
Beneite seit la reïne 
Ke tant est gloriuse e fine, 
Ke mere Deu est e meschine. 
Par sa poësté divine 
Nus doinst ke a sun plaisir 
La puissum einsi servir, 
Ke ele nos vies amende 
E de diable nus defende ! Amen. 

De plusurs nunains cunté ai ; 
D'une abesse vus dirai 
Cument la dame de pitié 
La delivera puis sun pechié. 
La sainte dame bonement 
Ses vertuz mustre a tute gent : 
A halz, a bas, ki unt mestier, 
Est sa pitié refui premier. 
Ceo senti tres bien une dame 
Ki ert abesse de grant fame. 
En ordre ert de tel fervur 
Ke de ses nunains out haür, 
Pur ceo que sanz discretiun 
Les encrepa e par tençun. 
E ceo n'ist pas de bon curage, 
Ainz est fait d'orguil e d'ultrage, 
Kar ki suz sei velt guverner 
Plusurs e bien endoctriner, 
Li covendra changer sovent 
Maniere de chastiement : 
Les uns deit par bel atraire, 
A alcuns grant destresce faire, 
Ke tuz sulunc lur qualitez 
A la parfin seient salvez. 
Ceste abbesse esteit trop fiere 
E forvea en tel maniere 
Ke par sa propre frailleté 
Perdi de son cors chasteé. 
En ses deliz si se cuntint 
Ke pur veir enceinte devint. 
Mais en effrei de l'aventure 
Ert sis pensers de grant cure : 
Ne solt quel cunseil avreit, 
Del fes cum se delivereit. 
Mult crient del mund la huneisun, 
Plus crient nature e raisun, 
Ki la destreinent a guarder 
Ceo qu'en sei sent fructifier. 
De ceo fist ele sagement, 
Ke ki desturbe a escient 
Naturele engendrure 
Vers Deu mesprent ultre mesure. 
Grant pechié est del desturber ; 
Greignur, l'engendrure tuer 
E a Deu tolir sa faiture, 
Pur ki soffri passiun dure. 
Maint est en pechié engendré 
Ki puis demeine grant seinté, 
Dunt en escrit plusurs trovom 
E en noz tens alcuns veüm. 
Ceste abesse s'amesure 
De trop doleir pur sa porture : 
Une des nunains prist a sei 
E li mustra tut en secrei, 
Puis li bailla la seignurie 
De sei e de sa abbeïe, 
K'ele ait pleine poësté 
A parfaire sa volenté. 
Quide par tant sei delivrer 
Quant tens vendra d'enfanter. 
Mais ki seit debonerté 
Mustrer a altre en poësté 
Sovent faldra de cumpaignie 
Quant plus avreit mestir d'aïe. 
A ceste dame avint issi ; 
Kar cele en ki sule merci 
Sei tute cumandé aveit 
La volt mettre en grevus plait. 
D'eus tant dit mot prové adés 
Ki dist « Nusquam tuta fides ». 
Relment ert ore nuls trové 
Ke plus n'aimt sei que lëalté ; 
Ja n'ait tant pramis ne bel dit 
Ke pur un petit de purfit 
Ne turt sun queor a ceo haïr 
Ke ainz desira a guarantir. 
Ceste nunain li fist issi, 
Ke sa dame tost descoveri 
De ceo dunt ele en bone fei 
Mustré li aveit en secrei. 
La nunain sa dame enpeira 
Vers uns, vers altres, e quida 
Ke si sa dame fust hunie, 
A li remeindreit la baillie. 
A l'evesque dit la novele 
De l'abesse e la querele ; 
E il volt saveir sanz sujor 
S'il out eü verai cuntor. 
Ceste abesse est anguissuse 
De son peril et poëruse. 
Par certeins signes veit tres bien 
Qu'a l'evesque n'est celé rien. 
De l'aventure, endreit de sei, 
Est sis queors en grant effrei. 
N'ad ore ami ne neis amie 
De ki espeire aveir aïe. 
Pur nient de cumfort pensereit, 
Kar riens el mund ne li valdreit. 
A la parfin prent a penser 
De cele ki est bone sanz per, 
Ki est refui a pecheürs 
E de tuz mals verai sucurs. 
A cele sovent merci crie, 
Ke el siecle ne seit hunie. 
Od lermes, od gemissement, 
Requiert la dame bonement. 
En li sule est sa fiance, 
En altre rien n'at esperance. 
Son jor aparceit trop haster 
Ke, par dreit, enfant deit aver. 
E ses nunains a grant espleit 
Tres bien guaitent cel terme dreit, 
E dunc volent faire venir 
Le clergié, tut pur li hunir. 
Quei vus ireie jo plus cuntant ? 
Maimes li evesque vint batant 
Od tut le mielz de l'evesquié, 
Ke l'abesse seit jugié. 
Dreit lendemain, sanz targer plus, 
Frunt jugement de li pitus. 
Ki l'abeisse dunc veïst 
Iceo plaindre dunt ainz joïst, 
Cunter pureit de grant dolur 
K'ele demena sanz sujor. 
Ainz out de plaindre grant matire. 
Ore voldreit mult mielz eslire 
Ke Deus li dunast bel murir, 
E par sa mort sun doel finir. 
E nepurquant pas ne se ublie 
De la dame sainte Marie : 
Devant sun alter vait plurer 
E de ses mals merci crier. 
Tant deprie la sue aïe, 
Tant se repent de sa folie 
Ke la dame pitusement 
Alegier volt sun grief turment. 
L'abeesse est anguissuse 
De requere la gloriuse. 
Tant gient e plure a leisier 
Ke sa li covint dormir. 
En dormant li est avis 
Ke la dame de paraïs, 
Od sa tres bele cumpaignie, 
Lui vint mustrer la sue aïe. 
Primes la prist mut a blasmer, 
Ke fol delit voleit hanter 
La u essample de netté 
A tuz deveit aver mustré ; 
E nepurquant pur ceo qu'en lui 
Aore aveit mis sun refui, 
A ceste feiz de huneisun 
La volt guarir par tel raisun, 
Ke jamais plus de tel folie 
Ne eüst teche ne cumpaignie. 
L'abesse, tut en dormant, 
Gree bien cest covenant 
E pramet que od la sue aïe 
Demener voldra nette vie. 
Atant comence a travaillier 
De son enfant, dunt out mestier 
Ke ainz le jor delivré fust, 
Ke li evesque ne le seust. 
E la dame, del ciel reïne, 
Ki mere Deu est e meschine, 
Issi purvit sa deliverance 
Ke guaires n'out grieve pesance. 
E puis quant li enfant fud né, 
Si l'ad la dame comandé 
A dous de son tres bel covent, 
Qu'il le portent priveement 
A une dame del païs 
Ki en seinté vesqui tut dis, 
E li comandent de sa part 
Ke l'enfant nurise e gart 
Desque il ait sen escient 
De li servir devotement. 
Selunc ceo qu'ele ot comandé, 
Si est l'emfant tant tost porté. 
La dame atant s'en departi, 
E l'abesse s'en esperi 
De son sunge si delitable 
Ke ja senti bien veir provable 
Par ceo ke est legiere e seine, 
De mals alegié e de peine. 
Si ne seit nul si mescrëant 
De cest miracle bel e grant, 
Ke cele ki ad suz Deu poeir 
De faire trestut sun voleir, 
Ne peust si grant vertu mustrer 
En ceo que ci me oëz cunter. 
Ore est haitié cest abesse. 
E ses nunains aprés la messe 
L'evesque od ses clers funt venir 
En lur chapitle, pur oïr 
Cum l'abesse s'est portee 
E cum les ad deshonuree. 
Mult la dejugent, e bien plus 
Ke de mesfaire eüst en us, 
E tant que plusurs en ruvirent 
De ceo k'iloec cunter oïrent. 
Alkuns dïent ke digneté 
Perdre deveit tut sun eé ; 
E alkuns, k'en relligiun 
Demurer ne pot par reisun. 
Li evesque tres bien oï 
Coment chascune s'esjoï 
Del deshonur ke si avint 
A l'abesse kis maintint. 
Comanda as clers qu'il alassent 
E de son estat espiassent, 
Si sun forfait si apparust 
K'en sun ventre emfant eüst. 
Cels, si cum lur est comandé, 
L'unt asez veu e espié : 
Ne veient en li nul semblant 
Ke seit grevee d'emfant ; 
Ainz repairent e unt mustré 
Qu'en la dame n'unt rien trové 
Ke seit provance de folie 
Ne que peust turner a vilanie. 
Puis vunt altres a espleit, 
E meimes ceo dïent tut dreit. 
E li evesque dunc leva, 
E l'abesse araisuna ; 
Ne solt par riens aparceveir 
Ke par dreit dust emfant aveir 
En son ventre, ne neis semblant 
Ke fole fust ne tant ne quant. 
A ceo blasment mult les nunains 
Ke par signes issi certeins 
Lur dame pristrent a enculper 
E faillirent en ceo prover. 
Errant unt fait un jugement 
Ke tel peine e tel turment 
Suffrir covendra as nunains 
Cum freit lur dame, e nient mains, 
Se sur li eussent veir prové 
Ceo qu'a l'evesque eurent mustré. 
Cum l'abeesse ceo veeit, 
Ke ses nuneins coveneit 
A tort estre deshonurees 
E de lur pleinte trop blasmees, 
As piez l'evesque chiet errant, 
Merci li crie en plurant 
E cunte tute s'aventure, 
Cument la dame, virge pure, 
Li ad esté defensiun 
Encuntre aperte huneisun 
E coment ele sun enfant 
A nurrir bailla meintenant. 
Li evesque ariere enquist 
De cel emfant, se veir deïst ; 
E fud iloec l'emfant porté, 
E quant que ele dist a veir prové. 
Dunc veïssez communement 
Uns e altres pitusement 
Plurer de joie e de tendror, 
E mercier lur crëator 
E la dame sainte Marie, 
Ki as soens fait itel aïe. 
E li evesque ad comandé 
A l'abbesse de bon gré 
Ke se peine en sa maisun 
Garder selunc religiun ; 
Kar sur cele ki l'ad guarie 
De li ne velt aveir mestrie. 
Mais l'enfant prist a garder 
E sulunc Deu endoctriner. 
Cil par tens mult pruz devint 
E si seintement se cuntint 
Ke quant l'evesque devia, 
Le poeple en sun liu guverna 
E ama Deu e sa justise 
E mult valut a sainte Iglise. 
Issi set la sainte reïne 
Mustrer as suens sa merci fine : 
Suvent quant unt greinur mester 
Les fait tut quites d'encumbrer. 

Cest escrit fine, Deu merci, 
Selunc le livre mestre Albri 
Ke de saint Pol oi, de l'almarie. 
Plus ne truis en l'essemplarie 
Fors tant qu'il dit tuz jurs, tut dis, 
Par chaün siecle, par chaün païs 
Fait la dame vertuz beles 
E de jur en altre noveles. 
Chaün jor les fait e sovent, 
Par tut siecle diversement. 
Pur ceo nes poet nuls hoem cunter, 
Ne descrivre ne demustrer. 
Jo en sai acunter asez, 
Miracles dunt rien ci ne orez, 
E en livres plusurs truis, 
Mes ore escrivre nes ruis. 
Pur iceo ke jo començai 
Selunc le livre ke ore numai, 
Dunt mestre Albri en est garant, 
Ki divins esteit, mult vaillant, 
Selunc sun livre voil finer 
E le surplus larai ester, 
Que miracle n'ai cunté 
Dunt n'ai bon auctorité ; 
N'en voil par mei chose cunter 
Dunt garant n'en puisse mustrer. 
Ki plusurs miracles enquierent 
Gardent primes ke i afierent : 
Retiengent cels premierement 
E puis quiergent avant bonement. 
Kar ne sai que valt mult oïr 
Ki alkes n'en velt retenir. 
Mes mult oïr e mult aprendre 
E mult veer e mult entendre 
Fait hoem sage e enseignié, 
Cuinte, vaillant, duté, praisié. 
Gregoires, recevez l'escrit 
Selunc ceo ke Catun dit ; 
Iceo amoneste Catun : 
« Quant povre ami dune dun, 
Prendre le deit hoem bonement 
E remercier durement. » 
Vostre clerc sui, vostre merci ; 
Sus tuz homes en vus me afi. 
E gardez ke mis espeir seit 
Salf entre nus, cum estre deit, 
Kar ne valt rien en ceste vie 
Tant cum veraie cumpaignie. 
De plusurs oïr le poëz. 
Haëz folie, honur amez ! 
E Deu nus duinst ci los e pris, 
E puis lasus sun paraïs ! 
Sainte Marie, dame bele, 
Reïne, virgine, pucele, 
Priez pur cels ki vus honurent 
E qui vostre chier fiz aürent, 
Pur tuz icels qui vus claiment 
E pur tuz icels qui vus aiment. 
Aturnez cels en vostre amur 
Ki n'entendent vostre valur 
E alegiez tuz de pesance 
Ki en vus, dame, unt lur fiance. 
Pur mei priez numeiement, 
Si me defendez de turment, 
De crimine e de altre pechié, 
De verguine e de malvestié. 
Dame, ne me laissez perir, 
Faites de mei vostre plaisir ! 
A vus me duins, a vus me rent, 
Faites de mei vostre talent 
E metez tuz cels en grant hait 
Ki pur vostre amur unt rien fait. 
Mustrez, dame, vostre puissance 
A tuz ki en vus unt fiance. 
Mustrez a nus vostre grant valur 
E vostre poeir par amur. 
Mere Deu, seintisme reïne, 
Seez nus de pechié mescine, 
Si ke tuit seium herbergié 
Lasus al ciel par amistié ! 
A li seit glorie en majesté, 
Ki de vus, dame virgene, est né ! 
Amen ! 
