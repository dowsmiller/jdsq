
Ne me veil pas desaüser
de bien dire, ainz veil user
mon sens en el quë estre oiseus.
Je ne veil pas resembler ceus
qui sont oiseus por tout destruire,
mes, puis que j'é le sens d'estruire
aucun bien, en dit et en fet,
vilains est qui ses gas en fet,
quant ma cortoisie s'aoevre
a dire aucune plesant oevre
ou il n a rampone ne lait.
Fox est qui por parole lait
bien a dire, por qu'il le sache;
et s'aucuns fox sa langue en sache
par derriere, tot ce li loit,
que nient plus que je puis cest doit
faire ausi lonc comme cestui,
ne cuit je quë on peüst hui
fere un felon debonere estre ;
et miex vient de bone eure nestre
qu'estre des bons, c'est dit pieça.
Par Guillaume, qui despeça
l'escolfle et art un et un membre,
si con cis contes nos remembre,
puet on prover que je di voir,
que miex vaut a un home avoir
eür que parenz në amis:
amis muert, et on est tost mis
hors de l'avoir, qui bien nu gart;
et qui a fol le met en garde,
sachiez que tost le gaste et use.
Après, sa folie s'acuse,
qu'il l'a despendu sanz mesure.
Se d'ilec avant a mesure
ses sens, sa folie entrelet
et mesaventure le let,
eürs le r'a tost mis em pris;
et por cë ai cest lai empris,
que je voil mon sens desploier
a bien dire et a souploier
a la hautesce de l'Eslit.
Molt par me torne a grant delit
quant la volenté m'est eslite
a fere cequime delite :
d'une aventure metre en rime.
On dit:«Qui bien nage, bien rime.»
Qui de haute mer vient a rive,
fox est së a la mer estrive;
miex l'em prisent et roi et conte.
Or escoutez en icest conte
que ferai, s'aucuns ne m'encombre,
et dirai ci, du lay de l'ombre.

Ci dit quë uns chevaliers iere
en cele marche de l'Empiere
de Loheraigne et d'Alemaingne.
Je ne cuit pas con tex en maingne
de Chaälons jusqu'en Perchois
qui eüst toutes a son chois
bones teches conme cil ot.
De maintes resemble au fil Lot,
Gauvain, si conme nos dison;
mes je n oi onques son non,
ne je ne sai se point en ot.
Proesce et cortoisie l ot
eslit a estre suen demaine;
de la despense qu'il demainne
se merveillent tuit si acointe.
Ne trop emparlé ne trop cointe
nu trovissiez por sa proesce.
Il n estoit pas de grant richesce,
mes il se savoit bien avoir;
bien sot prendre en un leu l'avoir
et metre la ou point n'en ot.
Pucele ne dame n'en ot
parler que durementnuprist,
n'onques a nule ne s'emprist
a certes quë il n en fust bien,
car il estoit sor toute rien
et frans et doz et debonnere.
Qanque chascuns en vosist fere,
en peüst fere entor ostel;
mes as armes autre que tel
le trovast onplusquejene di :
estout et ireus et hardi
quant il avoit l'eaume en son chief.
Bien sot un renc de chief en chief
cerchier por une joste fere.
A cë ot torné son afere
li chevaliers dont je vos di,
qu'il vosist que chascun lundi,
quë il estoit, que il en fust deus!
Onques chevalier ne fist Deus
si preu d'armes conme il estoit.
Ce n'estoit pas cil qui vestoit.
sa robe d'esté en yver;
plus donoit il et gris et ver
C'uns autres de dis tanz d'avoir;
et tot jorz voloit il avoir
Set compaignons ou cinc au mains.
Ne ja riens ne tenist as mains,
s'en le vosist, qu en ne l eust.
Deduiz d'oisiaus,quantli leust,
ama, que je despris mie;
il sot d'eschés et d'escremie
et d'autres geus plus que Tristans.
Molt bon mai ot un bien lonc tans
et molt se fist amer as genz.
Il ert de cors et biaux et genz
et frans et legiers et isneaus
et si estoit plus preuz que beaus
et tot ce doit chevaliers estre.

Amors, qui est et dame et mestre,
en ce bon point li corut seur,
quë ele en velt estre au deseur,
et si veut avoir le treü
du grant deduit qu'il ot eu
de mainte dame en son aage,
N'onques servise në honmage
ne li fist entreues qu'il li lut.
Por ce qu'il ne se reconnut
a son honme n a son bailleu,
si li fist en tens et en lieu
sentir son pooir et sa force :
c'onques Tristans, qui fu a force
tonduz conme fox por Yseut,
n'ot le tierz d'ahan qüe il eut
de si qu'il en ot sa pais faite.
Ele li a saiete traite
par mi le cors dusqu'au panon :
la grant biaute et le doz non
d'une dame li mist el cuer.
Or li estuet a geter puer
toutes les autres por cestui.
De maintes s'en estoit parti
son cuer, que nule n en amoit;
mes or set il sanz doute et voit
qu'il li covient tot mestre ensemble
por ceste servir, qui li semble
Li reubis de toutes biautez.
li sens, la debonneretez,
la grant biauté de son cler vis
li est, ce li est bien avis,
devant ses eulz et jor et nuit.
N'est joie qui ne li ennuit,
fors que li pensers a cesti.
De tant li a bon plet basti
Amors qu'il la connoissoit bien;
c'onques nule si plesant rien
qui fame fust n'avoit veüe,
ce dist, et s'en tret sa veüe
a garant qu'il a ditverté:
«Ahi! fet il, tante averté
j'ai fet de moi et tant dangier!
Or velt Dex par cesti vengier
celes qui m'ont seules amé.
Certes mar ai desaamé!»
fet cil, qui d'Amors ert seurpris.
«Or m'a Amors en tel point pris,
qu ele veut que son pooir sache;
C'onques vilains cui barbiers sache
les denz ne fu si angoisseus!»
Ce pense et dit quant il est seus;
ne ja, son vuel, ne fesist el,
c'onques mais honmeen sicruel
point ne fu comme Amors l'a mis.
«Las! fet il, se je sui amis,
que sera ce, s'el n'est amie?
Je ne sai ne je ne voi mie,
conment je puisse vivre un jor!
Deduiz d'errer ne de sejor
ne m'i puet mon mal alaschier.
Or n'i a fors du tenir chier
ceus qui la vont ou ele maint,
car par ce fere ont eü maint
de lor dame joie et solaz.
Car m'eüst ceste fet un laz
de ses deus braz entor le col!
Tote nuit songe que l'acol
et qu ele m estraint et embrace.
Li esveilliers me desembrace
en ce qui plus me delitast;
lors quier par mon lit et atast
son biau cors, qui m'art et esprant.
Mes, las!“qui ne trueve ne prent”!
C'est avenu moi et maint autre
mainte foiz. Or ne puet estre autre;
aler ou envoier m'estuet
proier, puis qu'autre estre ne puet,
qu'ele ait merci de moi enfin
et que, por Deu, ainz que je fin,
qu'ele ait pitié de ma destrece,
et que, par sa grant gentillesce,
qu ele me gart et vie et sens.
Il i avroit un mains des siens
s'ele soffroit que je morisse;
s'est bien droiz que de son cuer isse
pitiez, et douceurs de ses euz.
Si cuit bien qu'i me vanroit miez
li alers, que se g'i envoi;
on dit :“N'i a tel comme soi”:
ne nus n'iroit si volentiers!
On dit pieça que li mestiers
aprent l'ome, et la grant sofrete.
Puis que g'i ai parole atrete,
il n'i a se d aler la non
dire qu ele a en sa prison
mon cuer,quide gré s'i est mis.
Ja, devant qu'il ait non “amis”,
n'enquiert eschaper por destrece;
gentilesce, pitiez, largece
la devroit a cë esmovoir.»

Il s'est atornez por movoir,
soi tierz de conpaignons sanz plus.
Ne sai que vos deïsse plus :
il monte, et vallet jusq'a sis.
Il chevauche liez et pensis
a son pensé et a sa voie;
ses conpaingnons oste et desvoie
de la voie et de son penser,
qu'il ne se puissent apenser
a la reson de son voiage.
Il dit qu'il chevauche a grant rage,
celant son pensé et sa voie,
tant qu'il vinrent a la monjoie
du chastel ou cele manoit.
Fet li sires qui les menoit,
«Vëez con cis chastiaus siet bien!»
Il nel disoit pas tant por rien
qu'il montast as fossez n'as murs,
con por savoir se ses eürs,
l'avoit encor si haut monte
qu'il parlassent delabonté
de la dame qu'il va veoir.
Font cil,«Vos devriez avoir
grant honte, car mal avez fet,
qui ançois nos avez retret
le chastel que la bele dame,
dont chascuns dit bien qu'el roiaume
n'a si cortoise ne si bele.
Or tot coi! font il, que së ele
savoit con vous avez mespris,
il vos venroit miex estre pris
as Turs et menez en Chaëre!»
Il dit en sozriant a ere:
«Or, seignors, or tot belement!
Menez me unpoimains durement,
car je n'i ai mort deservie.
Il n'en est nus dont j'aie envie
des chastiaus, se de cestui non;
je vorroie estre en la prison
Salehadin cinc anz ou sis,
par si quë il fust miens, asis
si conme est, qu'en fusse seürs.
et qanqu'il a dedenz les murs.»
Font il:«Vos serïez trop sire!»
Il n'entendent pas a son dire
le sofime qu'il lor fesoit;
li bons chevaliers nu disoit
fors por oïr mon qu'il diroient.
Il lor demande s'i l'iroient
veoir.«Que feromes nos donques?»
font cil,«Chevaliers ne doit onques
trespasser n'en chemin n'en voie
bele dame, qu'il ne la voie.»
Fet cil :« Je m'en tien bien a vos;
et si le veil et lo que nos
i alons, quant resons l'aporte.»
Atant guenchissent vers la porte
chascuns la teste du destrier,
criant :«As armes, chevalier!»
A tel voiage tel tençon!

Sou frain s'en vont a esperon,
tant qu'il vinrent en la ferté;
il ont un novel baille outré,
clos de fossez et de paliz.
Li sire avoit devant son pis
torné son mantel en chantel
et seurcot d'ermine molt bel
de soie en graine et d'escureus.
Autretel avoit chascons d'eus
et chemise ridee et blanche,
et chapel de flors et de vanche,
et esperons a or vermaus.
Je ne sai comment fussent miaus
plesanment vestu por l'esté.
Il ne sont nul leu aresté
jusqu'au perron devant la sale;
chascuns vallez encontre avale
as estriiers par fine reson.
Li seneschaus de la meson
les vit descendreen mi la cort;
d'une loge ou il ert s'en tort
dire sa dame la novele
que cil la vient veoir quë ele
connoissoit bien par oïr dire.
N'en devint pas vermeille d ire,
la dame, ainz en ot grant merveille.
Desor une coute vermeille
avoit esté tantost trecie;
elle s'est en estant drecie,
la dame de tres grant biauté.
Ses puceles li ont geté
au col un mantel de samit,
avec la grant biaute c'ot mis
Nature en li, si con l'en conte.
Que qu'ele volt aler encontre,
cil se hastent tantdel venir
q'ançois qu'ele peüst venir
de la chambre i sont il entré.
Au semblant que lor a mostré
li est il bel de sa venue;
de tant pou con ele est venue
encontre eus, se font il molt lié.
Un chainse blanc et delié
ot vestu, la preuz, cortoise,
qui traïnoit plus d'une toise
aprés li, seur les jons menuz.
«Sire, bien soiez vos venuz,
et vo compaingnon ambedui!»
dit cele qui bon jor ait hui,
qu'ele est bien digne de l'avoir.
Si conpaignon li distrent voir,
qu'el n'est pas dame a trespasser:
sa biauté les fet trespenser
touz troi, en lor saluz rendant.

Ele prent par la main, riant,
le seignor, sel mainne seoir.
Or a auques de son voloir,
quant delez li se fu assis!
Si conpaingnon sont bien apris :
asis sont, ne li firent cuivre,
sor un coffre ferré de cuivre
aveques ses deus damoiseles.
Que qu'il se deduient a eles
en demandant plusors aferes,
lor bons sires ne pensoit gueres
a eus, ainz pense a son afere;
mes la gentil, la debonnere,
li set bien rendre par parole
reson de qanqu'il l'aparole,
qu'ele estoit molt cortoise et sage.
Cil li met adés el visage
les eulz por mirer sa biauté;
molt les a bien pris a verté
ses cuers, qui s'est toz en li mis;
que, de qanqu'il li ont promis,
li tesmoingnent il ore bien,
qu'il ne li ont menti de rien :
molt li plet ses vis et sa chiere.
«Bele tres douce amie chiere,
fet il, por qui force de cuer
me fet gerpir et geter puer
de toutesautresmon penser,
je vos sui venuz presenter
qanque jë ai, force et pooir;
si en puisse je joie avoir
qu'il n'est rien nule que j'aim tant
conme vos, se Dex repentant
me let venir a sa merci;
et por ce sui ge venuz ci,
que je veil que vos le sachïez
et que gentillece et pitiez
vos en praigne, qu'il est mestiers;
que qui en feroit as mostiers
oroison, si feroit il bien,
por ceus qui n'entendent a rien
s'a estre non loial ami.»
«A! sire, por l'ame de mi,
fet ele, qu'avez vos ore dit?
Molt me merveil dont sifet dit?»
«Dame, fet il, je vos di voir.
vos toute seule avez pooir
sor moi, plus que dame qui vive.»
La colors l'en croit et avive
de ce qu'il dit qu'il est toz sens.
Puis li a dit par molt biau sens :
«Certes, sire, je ne croi mie
que si biaus hon soit sanz amie
con vos estes; nus nu creroit.
Vostre pris en abesseroit
et si en vaurïez molt mains -
si biaus hon de cors et de mains,
de braz et de toute autre rien!
Vos me savrïez ja molt bien
par parole par mi l'ueil trere
la plume, et ce c'on ne doit fere
fere a entendre par verté!»

Bien l'a en son venir hurte
par parole et desfet son conte -
si con cil qui m'aprist le conte
le m'a fet por voir entendant.
Il se sueffre a mener tendant,
qu'il n'estoit riens que tant amast.
S'uns autres le mesaamast,
il s'en seust bien revengier;
mes il ert si en son dangier
qu'il ne l'osoit de rien desdire,
Ainz li recommenca a dire;
«Ha! dame, merci, por pitié!
Vostre amors m'a fet sanz faintié
descovrir les max que je sent.
Molt mal s'i acorde et asent
vostre parole a vos biax eulz,
qui m'acueillirent orainz mielz
au venir, et plus plesanment.
Or sachiez bien, certainement
ce fu cortoisie qu'il firent;
car, tres l'eure qu'il primes virent,
ne virent nul, cë est la some,
qui si se vousist a vostre home
tenir, con je veil sanz faintise.
Douce dame, par gentillise,
car le vos plese a essaier :
retenez moi a chevalier
et, qant vos plera, a ami!
Car, ançois un an et demi,
m'avrez vos fet si preu et tel,
et as armes et a l'ostel
et tant de bien en mon cors mis
que li nons c'on apele “amis” -
se Diex plet - ne m'iert ja vëez!»
«Le cuidier que vos i avez,
fet ele, vos en fet grant bien!
je n'entendoie au regart rien
se cortoisie non et sens;
mes vos l avez en autre sens
noté folement; si m'en poise.
Se ge ne fusse si cortoise,
il m en pesast ja durement;
mes il avient assez sovent,
quant aucune dame vaillant
fet aucun chevalier semblant
de cortoisie et d'ennor fere,
lors cuident tot lor autre afere
cil soupirant avoir trové!
Par vos l'ai ge bien esprouvé :
tout ainsi l'avez entendu.
Miex vos venist avoir tendu
la hors une roiz a colons,
que, se li ans estoit si lons
et li demis com troi entier,
ne savrïez tant esploitier,
por riens que vos seüssiez fere,
que je fusse aussi debonnere
envers vos con j'estoie orainz.
Li hom se doit bien garder ainz
qu'il se vant de chose qu'il n ait!»

Or ne set cil, n'en dit n'en fait,
qu'il puist fere ne devenir.
«Au mains n'en puis je pas venir,
dame, fet il, que j'ai esté.
Pitié et debonereté
a il en vos, je n'en dout mie;
n'onques ne failli a amie
nus en la fin qui bien amast,
Si me sui mis en mer sanz mast
por noier, aussi con Tristans.
Conment que j'aie esté lonc tens
sires de ma volenté fere,
a cë ai torne mon afere
que, se je n'ai merci anuit,
ja mes ne cuit que m'i anuit
nule, qant g'istrai de cesti.
Un tel plet m'a mes cuers basti
quë en vos s'est mis sanz congié.»
En faisant un petitditié,
fet ele,«Ainz mes tele n'oï!
Or puet bien demorer issi,
puis que voi que n'est pas a gas.
Encore, par Saint Nicolas!
cuidoie que vos gabissiez!»
«Certes, dame, se vos fussiez
une povre garce esgaree,
bele douce dame anoree,
ne m'en seüsse je entremetre!»

Que qu'il puist dire me prometre,
a ce ne li puet rien valoir
qu'il en doie ja joie avoir
de li, si ne set quë il face.
Li vermaus li monte en la face
et les lermes du cuer as eulz,
si que li blans et li vermeulz
li moille contreval le vis.
Or est il bien la dame avis
ne li fausse pas de couvent
ses cuers, ainz set bien que sovent
l'en sovient il aillors qu'iluec.
Certes, s'ele plorast avec,
la dame molt fesist grant bien;
ele ne cuidast ja por rien
qu'il deust estre si destroiz.
«Sire, dist ele, n'est pas droiz
que je ainme vos në autrë home,
que j'ai mon seignor molt preudome,
qui molt me sert bien et enneure.»
«Ha! dame, fet il, a bone eure!
De ce doit il estre molt liez!
Mes segentillece et pitiez
vos prenoit de moi, et franchise,
ja nus qui d'amors chant ne lise
ne vos en tenroit a pieur;
ainz ferïez au siecle honeur
se vos me volïez amer -
a une voie d outremer
porrïez l'aumosne aatir!»
«Or me fetes de vos partir,
sire, fet ele, C'est plus let!
Mes cuers ne m'i sueffre ne let
acorder en nule maniere;
por ce, s'est oiseuse proiere,
si vos proi que vos en soufrez!»
«Ha! dame, fet il, mort m'avez!
gardez nufestesmes por rien,
mes fetes cortoisie et bien :
retenezmoi par un joel,
ou par cainture ou par anel,
ou vosrecevezun des miens,
et je vos creant qu'il n'iert biens
que chevalier face por dame -
se j'en devoie perdre l'ame,
si m'aït Dex - que je n'en face.
Vo douz vis et vo clere face
me puent de pou ostagier;
ge sui toz en vostre dangier,
qanque jë ai, force et pooir.»
«Sire, je ne veil pas avoir,
fet la dame, le lox sanz preu.
Bien sai c'on vos tient a molt preu
et c'est pieça chose seüe.
bien seroie ore deceüe,
se ge vos metoie en la voie
de m'amor, et je n'i avoie
le cuer : ce seroit vilenie.
Il est une grant cortoisie
d'issir hors du blasme, qui puet.»
«Dire tot el vos en estuet,
dame, fet il, por moi garir!
Se vos me lessïez morir
sanz estre amez, ce seroit teche,
se cil biaus vis plains de simplece
estoit omecide de moi.
Il en covient prendre conroi
prochain en aucune maniere.
Dame de biauté et maniere
de toz biens: por Deu, gardez i!»

Cil biau mot plesant et poli
le font en un penséchaïr
d'endroit ce qu'ele velt oïr
sa requeste, et s'en ot pitié.
El ne le tient mie a faintie,
les soupirs, les lermes qu'il pleure;
ainz dit que force li ceurt seure
d'Amors, qui tot ce li fet fere,
ne que jamés sidebonnere
ami n'avra, s'el n'a cestui;
mescequë onques mes fors hui
n'en parla li vient a merveille.
Avec ce penser le travaille
Resons, qui d'autre part l'opose
qu ele se gart de fere chose
dont ele se repente au loing.
Acelui qui ert en grant soing
du penser ou ele ert entree
a molt bele voie mostree
d'une grant cortoisie fere
Amors, qui en tant maint afere
a esté voiseuse et soutille.
Entrus que estoit la gentille
ou grant penser ou ele estoit,
cil tret erranment de son doit
son anel, si l'a mis el sien;
puis fist aprés un greignor sen,
qu i li derompi son penser,
que ainz ne li lut apenser
de l'anel qu'ele avoit el doit.
A ce qu ele ne s'en gardoit :
«Dame, fet il, a vo congié!
Sachiez que mon pooir et gié
est tot en vo conmandement.»

Cil se part de li erranment,
et si compaingnon ambedui.
Nus ne set la reson, fors lui,
por qoi il s'en depart issis.
Il fu soupiranz et pensis;
venuz est au cheval, si monte.
Fet cele a qui le plus en monte
de lui remetre en sa leëce :
«Iroit s'en il a certes? Qu'est ce?
Ce ne fist onques chevaliers!
Je cuidasse c'uns anz entiers
li fust assez mains lonc d'un jor,
por qu'il fust o moiasejor
et il m a ja si tost lessie!
Ahi! s'or m'i fusse plessie
vers lui de parole ou de fet!
Por les faus semblanz qu'il m'a fet,
doit on mes tot le montmeins croire.
Qui por plorer le vosist croire,
et por fere ses faus soupirs,
si me consaut li Sains Espirs,
ja por ce n'i perdist il rien!
Nus ne guilast ore si bien
ne si bel, cë est or du mains!»
Atant envoie vers ses mains
un regart, si choisi l'anel.
Toz li sans dusqu'au doitmanel
de son pié li esvanoï;
n'onques mes si ne s'esbahi
ne n'ot de rien si grant merveille.
La face qu'ele avoit vermeille
l'en devint trestote empalie.
«Qu'est ce? fet ele, Dex aïe!
je voi ci l'anel qui fu siens!
De tant sui je bien en mon sens
que je vi orains en son doit
cestui; ce fis mon, orendroit.
Et por qoi l'a il ou mien mis?
Ja n'est il mie mes amis,
et si pens je qu'il le cuide estre.
Or est il, par Deu! plus que mestre
de cest art; ne sai qui l'aprist.
Diex! conment est ce qu'il me mist?
a ce que je sui si soutise
que je ne m en sui garde prise
de l'anel qu'il m a ou doi mis?
Or dira que c'est mes amis:
ce fera mon, je n'en dout mie!
Dira il voir? sui je s'amie?
Nenil! por noient le diroit!
Ainz li manderé orendroit
quë il viengne parler a mi
s'il veut que le tiengne a ami,
si li dirai qu'il le repraingne.
Je ne cuit pas qu'il en mespraingne
vers moi, s'il ne velt que jou hace.»

Atant commande c'on li face
venir un vallet tout monté.
Ses puceles l ont tant hasté
qu'il li est venuz tout montez.
«Amis, dist ele, or tost, hurtez!
poingniez aprés lo chevalier!
Dites li, si conme il a chier
m'amor, qu'il ne voist en avant,
mes viengne arrere maintenant
parler a moi d'un sien afere.»
«Dame, fet il, je cuit bien fere
vostre volenté dusqu'en son!»
Atant s'em part a esperon,
aprés lo chevalier poingnant,
cui Amors aloit destraingnant
de cele qui l'envoie querre.
En mains d'une liue de terre
l'a il ataint et retorné.
Sachiez qu'il se tint a buer né
de ce c'on l'avoit remandé;
il n'a pas le mes demandé
por qoi on remandé l'avoit :
li aneaus qu'ele avoit ou doit
ert l'achoison du remander.
Ce li fist son oirre amender,
qu'il tarde cele qu'el le voie.
Li escuiers s est en la voie
du retor a lui acointiez.
Hé! Diex! conme il fust ore liez
du retorner, se por ce non
qu'il estoit engrant soupeçon
qu'el ne li veille l'anel rendre!
Il dit qu'il s iroit aincois rendre
a Citiaus qu'il le represist.
«Ne cuit pas qu'ele mespresist,
fet il, envers moi de cele oevre.»
La joie du retor li cuevre
le penser dont il ert en doute.

Il est venuz a tant de route
conme il ot vers la forterece.
La dame, qui en grant destrece
estoit et sor li desfendant,
ist de la sale, descendant
pas por pas aval le degré.
Porpenseëment et de gré
vient en la cort por li deduire;
l'anelet voit en son doit luire
qu'ele veut rendre au chevalier.
«S'il m'en fet ja point de dangier,
fet ele, et il nu velt reprandre,
por ce ne l'iré je pas prandre
par ses biaus cheveus. Se je puis,
ainz le menré desor ce puis,
si parlerai illec a lui.
S'il nu velt prendre sanz anui,
je rompré molt tost la parole.
Conment? je n'iere pas si fole
que je le gieteen mi la voie!
Ou dont? en tel leu c'on nel voie :
cë ert ou puis, n'est pas mençonge.
Ja puis n'en ert ne que de songe
chose dite qui me messiece.
Dont n'ai gë ore esté grant piece
o mon seignor sanz vilanie?
Se cist, par sa chevalerie
et par soupirer devant mi,
veut ja que ju tiengne a ami
a cest premerain parlement,
il avroit ançois durement
deservi, se ju devoie estre!»

Atant est cil entrez en l'estre
qui de tot ce ne se prent garde.
Il voit cele que molt esgarde
volentiers aler par la cort;
il descent lues et vers li cort,
si con chevaliers fet vers dame.
Si dui compaignon ne nule ame
de l'ostel ne lui font anui
Fet il :«Bone aventure ait hui
ma dame, a qui je sui et iere»!
Ne l'a or en autre maniere
ferue du poing lez l'oïe :
ele a hui mainte chose oïe
qui molt li touche pres du cuer.
«Sire, fet ele, alons la fuer
sëoir sor ce puis por deduire.»
Or n'est il riens qui li puist nuire,
ce dit, puis qu'el l'aqueut si bel!
Or cuide bien par son anel
avoir et s'amor et sa grace.
Il n'est encor preu en la trace
por qoi il se doive esjoïr;
ainz qu'il peüst lez li seïr,
ot il chose qui li desplet.
«Sire, fet ele, s'il vos plet,
dites moi, la vostre merci:
cest vostre anel que je tien ci -
por qoi le me donnastes ore?»
«Douce dame, fet il, encore,
quant m'en irai, si l'avrez vos,
si vos dirai, ce sachiez vos -
si nel tenez pas a faintie -
de tant vaut il miez la moitié
qu'il a en vostre doit esté.
S'il vos plesoit, en cest esté
le savroient mi anemi,
se vos m'avïez a ami
recut, et je vos a amie.»
«En non Dieu! ce n'i a il mie,
fet ele, ançois i a tot el:
ja puis n'istré de cest ostel,
si m'aït Dex, se morte non,
que vos avroiz ne cri ne non
de m'amor, por rien que je voie.
Vos n'en estes pas en la voie,
ainz en estes molt forvoiez.
Tenez! je veil que vos l'aiez,
vostre anel! que je n'en voil mie.
Ja mar me tenrez a amie,
por garde que j'en aie fete!»
Or se despoire, or se deshete
cil qui cuidoit avoir tot pris.
Fet il :«Mains en vaudroit mes pris,
se c'ert a certes que je voi;
onques mes nule joie n'oi
qui si tost me tornast a ire.»
«Conment donques, fet ele, sire,
avez i vos anui ne honte
de moi, a qui noient ne monte
vers vos d amors ne de lignage?
Je ne faz mie grant outrage
se ge vos voil vostre anel rendre.
Il n'i a, voir, fors du reprandre,
car je n ai droitauretenir,
puis que je ne vos voil tenir
a ami, car je mesferoie.»
«Diex! fet il, se ge me feroie
d' un coutel tres par mi la cuisse,
ne me feroie tel angoisse
conme ces paroles me font!
Mal fet qui destruit et confont
ce dont on puet estre au deseure.
Trop me cort force d'Amor seure
por vos et met en grant destrece;
ne ja marbaëroita ce
nule du mont que jel repreingne.
Ja puis, a foi, Dex ne me praigne
a bone fin, que jel prendrai!
Ainz l'avrez, et si vos lerai
mon cuer avec, en vo servise;
qu'il n'est riens qui a vo devise
vos serve si bien ne si bel,
comme entre mon cuer et l'anel.»
Fet ele :«N'en parlez vos onques,
car vos en perdrïez adonques
m'acointance et ma seürté,
se vos, outre ma volenté,
me volez fere a vos m'esprendre.
Il le vos covient a reprendre!»
«Nonfet!»«Sifet! la n'a que dire:
ou vos estes molt plus que sire,
se vostre anuis a ce m'esforce
que vos le me voilliez par force,
maugré mien, fere retenir.
Tenez! james nu quier tenir.»
«Si ferez!»«Je non ferai voir!
Volez le me vos fere avoir
a force?»«Nenil voir, amie.
Bien sai ce pooir n'ai ge mie:
ce poise moi, si m'aït Diex!
Ja puis vilenie ne dues
ne m'avenroit, c'est ma creance,
se vos en un poi d'esperance
me metïez por conforter.»
«Ausi bien porrïez hurter
a ce perron le vostre chief,
que vos en venissiez a chief!
si lou que vos le repreingniez.»
«Il m'est vis que vos m'apreingniez,
fet il, a chanter de Renart.
Je me leroie ainz une hart
lacier ou col que jel preïsse!
Ne sai que je vos en feïsse
lonc plet, qu'au reprendre n'a rien.»
«Sire, fet ele, or voi je bien
que ce vos fet fere enresdie,
qantparole que jevosdie,
ne vos puet au prandre mener.
Or vos veil jë aconjurer,
par la grant foi que me devez,
et proier que le reprenez,
si chier com vos avez m'amor.»

Or n'i a il, en Dieu amor,
tor c'un seul : qu'il ne li coviengne
a reprendre, ou qu'el nu tiengne
a desloial ou a jengleus.
«Diex! fet il, li qex de ces geus
partiz m est or li mains mauvais?
Or sai je bien, se ge li lais,
ele dira je ne l'aim mie.
Qui tant estraint croste que mie
en saut, ce par est trop estraint!
Cis sairemenz m'a si ataint
que li lessiers ne m'i est preuz.
Ançois cuit je que li miens preuz
et m'onors i soit au reprandre,
se je ne voil de molt mesprandre
vers ma gentil dame anoree,
qui s'amor m'a aconjuree
et la grant foi que je li doi.
Quant je l'avrai mis en mon doi,
si ert il siens, la ou il iert.
Se ge faz ce qu'ele me quiert,
je n'i puis avoir s'enor non.
N'est pas amis qui jusqu'en son
ne fet au voloir de s'amie;
et sachiez que cil n'ainme mie
qui riens qu'il puisse en lait a fere.
Si doi atorner mon afere
du tot en son conmandement,
car il n'en doit estre autrement,
s'a la seue volenté non.»
Il na noma pas par son non
quant il dit :«Dame,jel prendrai
par un covent : que j'en ferai,
aprés la vostre volenté,
la moie, encor ait il esté
en ce doit que je voi si bel.»
«Et je vos rent donques l'anel
par covent que vos l'en faciez.»
N'est envielliz në esfaciez
li sens du vaillant chevalier.
Totesprendanzde cuer entier
le prist tot porpenseëment,
si le resgarde doucement.
Au reprandre dit :«Grant merciz!
por ce n est pas li or nerciz,
fet il, s'il vient de vo biau doit.»
Cele s en sozrist, qui cuidoit
qu'il le deüst remetre el sien;
mes il fist un plus greignor sen,
dont molt grant joie li vint puis.
Il s'est acoutez seur le puis,
qui n'estoit que toise et demie
parfonz, si ne meschoisi mie
de l'eaue, qui ert bele et clere,
l'ombre de la dame qui ere
la riens ou mont que plus amot.
«Sachiez, fet il, tout a un mot,
que je n'en reporterai mie,
ainz l'avra ja ma douce amie,
la riens que j'aing miex enprés vos.»
«Diex! fet ele, ci n'a que nos :
Ou l'avrez vos si tost trovee?»
«En non Deu!, ja vos ert mostree,
la preuz, la gentil qui l'avra.»
«Ou est?»«En non Deu! vez la la,
vostre bel ombre qui l'atent!»
L'anel a pris et si l'i tent.
«Tenez, fet il, ma douce amie:
puis que ma dame n'en velt mie,
vos le prandrez bien sanz mellee.»
L'eaue s'est un petit troblee
au chëoir que li aneaus fist;
et, quant li ombres se desfist :
«Vez, dame! fet il, or l'a pris.
Molt en est amendez mes pris,
quant ce qui de vos est l'enporte.
Car n'eüst or ne huis ne porte
la jus! si s'en venroit par ci,
por dire la seue merci,
de l'oneur que fete m'en a.»

Hé! Diex! si buer i asena
a cele cortoisie fere !
C'onques mes riens de son afere
ne fu a la dame plesans.
Toz reverdis et esprenans
li a geté ses eulzessiens;
molt vient a honme de grant sens
qui fet cortoisie au besoing.
«Orainz ert de m'amor si loing
cil hon, et or en est si prés!
Onques mes, devant në aprés,
n'avint, puis qu'Adanz mort la pome,
si bele cortoisie a home !
Ne sai comment il l'en membra,
quant por m'amor a mon ombre a
jeté son anel enz ou puis.
Or ne li doi je, ne ne puis
plus veer le don de m'amor!
Ne sai por quoi je li demor,
c'onques hom si bien ne si bel
ne conquist Amor par anel,
ne miex ne doit avoir amie.»
Sachiez qu'ele nu bleca mie,
quant ele dit :«Biaus douz amis,
tot vostre cuer ont el mien mis
cil doz mot et cil plesant fet,
et li dons que vos avez fet
a mon ombre, en l'onor de moi.
Or metez le mien en vo doi :
tenez! je vos doing conme amie.
Je cuit vos nel'avrezmie
mains du vostre, encor soit il pire.»
«De l'onor, fet il, de l'Empire
ne me fesist on pas si lié!»

Molt se sont andui envoisié
sor le puis de tant conme il peurent.
Des besiers dont il s'entrepeurent
va chascun la douçor au cuer.
Lor bel oel n'en gietent pas puer
la parole, cë est du mains!
De tel geu comme on fet des mains
estoit ele dame et il mestre,
fors de celui qui ne puet estre,
dont il lor covendra molt bien !

N'i covient mes penserderien
Jehan Renart a lor afere!
S'il a nule autre chose a fere,
bien puet son penser metre aillors,
que puis que lor sens et Amors
ont mis andeus lor cuers ensenble,
du geu qui remaint, ce me senble,
venront il bien a chief andui;
et or s'en taise atant meshui!
Ici fenist li Lais de l'Ombre :
contez, vos qui savez de nombre !
