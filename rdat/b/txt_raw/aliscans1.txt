Ci commence la batailhe d'Arleschans et la grant destrucions
Aliscans

A icel jor que la dolor fu grant
Et la bataille orrible en Aleschans,
Li cuens Guillelmes i soffri grant ahans ;
Bien i feri li palasins Bertran,
Gaudins li bruns et Guichart li aidans
Et Guïelins et li preuz Guinemans,
Girart de Blaives, Gautier li Tolosans,
Hunaut de Seintes et Huë de Melans.
Sor toz les autres s'i aida Vivians ;
En .XXX. leus fu rous si jazeranz,
Son escu fret, et son heaume luisant
Encontre terre li fu aval pendanz ;
 .VII. plaies ot parmi andeus les flans,
De la menor fust mort uns amiranz !
Mout a ocis de Turs et de Persanz,
Mes ne li monte le pris de .II. besanz,
Que tant en ist des nes et des chalans
Et des dromonz et des escoiz coranz
Ainz tant n'en vit nus hom qui soit vivanz,
D'escuz et d'armes est couverz li Archanz.
Grant fu la noise des cuvers soduanz,
Li chaples fiers et li estors pesanz ;
Desor la terre coroit a rut li sans.

Li cuens Guillelmes vet poignant par l'estor,
Son brant fu taint de sanc et de suour.
Enmi sa voie encontre un aumaçor ;
Tel li dona parmi son elme a flor
Deci el piz mist le brant de color ;
Aprés rocist Pinel, le fil Cador.
Li cuens i fiert a force et a vigor ;
Mes tant i ot de la gent paienor
Soz ciel n'a home qui n'en eüst peor.
Atant ez vos Desramé, lor seignor,
Sus la breaigne, qui li cort de vigor,
Cil sont o lui d'Inde Superior
Et de Palerne et li Estraneor,
C'est une gent qui vers Deu n'a amor.
Uns espiez portent par mout ruiste fieror ;
Le jor ont mort maint gentil vavasor,
Et a Guillelme le fil de sa seror.
En la grant presse ot fet sovent son tor ;
A voiz s'escrie :« Tuit morrez a dolor !
Encui perdra Guillelmes sa valor ;
Ja de ses homes n'istra uns de cest jor. »
Li cuens l'oï, mout en ot grant tendror ;
Il voit mout bien qu'il en a le peor,
Sovent reclaime Jhesu le criator.

Li cuens Guillelmes vit ses homes morir ;
Forment li poise quant nes pot garantir.
Vivïen quiert, mes ne le puet veïr ;
Quant il nel trove, del sans cuida issir.
Par maltalant vet un paien ferir,
Jusqu'es espaules li fist le brant sentir.
Adont commencent Sarrazin a venir,
Toz Aleschans en veïssez covrir ;
Tel noise meinnent la terre font fremir ;
Hardïemant vont les noz envaïr.
La veîssiez fier estor esbaudir,
Tant hante freindre et tant escu croissir
Et tant haubert derompre et dessarcir,
Tant pié, tant poing, tante teste tolir,
L'un mort sus l’autre trebuchier et cheïr.
Plus de .X.M. en veïssez gesir.
Les criz puet on de .V. liues oïr ;
Et Vivïens se combat par aïr
Devers l'Archant, mes pres est de morir ;
Parmi ses plaies voit ses boiaus issir.

Vivïen est en mileu de l'Archant
Et la boele li vet del cors cheant.
A ses .II. mains la vet enz reboutent
Et prist l'enseigne de son espié tranchant,
Parmi les flans s'en vet bien estraingnant,
Puis se rafiche desor son auferrant.
Entre paiens se vet ademetant,
Au brant d'acier les vet mout domajant ;
Li plus hardiz vet devant lui fuiant ;
Droit vers la mer les en maine ferant.
D'un val lor sort la mesniee Gorant,
C'est une gent de mout divers semblant,
Tuit sont cornu et derriere et devant.
Chascun portoit une mace pesant,
Tote de plom et de fer au tenant ;
De teus plomees vont lor bestes chaçant.
 .X.M. sont li cuvert mescreant ;
Si durement vont entr'ex glatissant
Que la marine en vet tote crollant.
Quant Vivïens vit cele jent venant
De tel façon et de si let semblant
Et ot la noise que il vont demenant,
S'il s'en esmoie, ne m'en vois merveillant.
Ariere torne le chief de l'auferrant ;
N'ot pas fuï une lance tenant
Quant devant lui vit une eve corant ;
Dont sot il bien passé ot covenant.
Li gentix cuens s'arestut maintenant ;
Vers Damedeu vet sa colpe clamant,
De sa main destre aloit son piz batant :
« Dex, moie colpe, quant je ai foï tant !
Ne foï mes en trestot mon vivant ;
Ja comparront paien por sol itant. »
Vers les Vachiers s'en vet esperonant.
Dex pant de l'ame ! Sa fin va aprochant.

Vivïens torne, que mes ne volt foïr,
Vers les Vachiers, que Dex puist maleïr.
As premiers cops les a fet departir,
Jusqu'es cerveles lor fist le brant sentir ;
Et cil le fierent de maces par aïr,
Parmi l'auberc li font le sanc saillir
Et parmi l’elme la cervele bolir.
Dex pant del conte, que pres est de morir !
Mes ne li plest qu'encor doie fenir,
Tant que Guillelmes vendra au sevelir,
Qui en l'Archant se combat par aïr.
Ez vos Bertran, que Dex puist beneïr.
D'une compaigne ot fet .C. Turs foïr ;
L'escu li ont fet troer et croissir,
Et son hauberc derompre et desarcir.
Li quens Bertran fu mout de grant aïr ;
Quant les Vachiers vit a torbes venir,
Mout les redoute, ne vos en quier mentir ;
Ne set que fere, vers els n'ose guenchir.

Li quens Bertran vit venir maint Vachier
De la mesnie au riche roi Gaifier.
En .IIII. flotes furent bien .XX. millier,
Tuit sont cornu et noir com aversier.
Li quens Bertran ne les ose aprimier ;
N'est pas merveille, nus nel doit merveillier,
Que tant deable font bien a resoignier !
Si com il dut ariere repairier,
Vivïen vit enmi els chaploier
Ou il escrie :« Monjoie, chevalier !
Oncle Guillelmes, car me venez aidier !
Hé, Bertran sire, com mortel encombrier !
Dame Guiborc, ne me verrez entier.
Pres est ma fin, n'i ai nul recovrier. »
Bertran l'entent, le sans quide changier.
« Vivïens sire, or faz trop que lanier
Quant ne vos vois o mon brant ostagier ;
Mielz voil morir que vos leis estraier. »
A icel mot a brochié le destrier.
Qui li veïst ces Vachiers detranchier,
L'un mort sus l'autre verser et trebuchier,
Bien le deüst aloser et proisier,
Si com en fist Rollant et Ollivier.
Tant fiert Bertran et devant et derrier
Que la grant presse fist mout aclaroier.
Vivïen vit, si le cort enbracier ;
Trestot senglant li veïssiez besier.
Li quens Bertran li vit le sanc raier
De .XV. parz contreval le braier ;
S'il ot dolor, nul n'en doit merveillier !
« Vivïens sire, ce dist le Timonier,
Por amor Deu, qui tot a a baillier,
Quar vos alez sor cel estanc couchier ;
Granz sont voz plaies, ne finent de seignier ;
Je remaindrai por vos eschauguetier. »
Vivïens l'ot, ne pot le chief drecier ;
 .II. foiz se pasme sor le col del destrier,
Ja alast jus ne fussent li estrier.
Atant ez vos le fort roi Haucebier,
En sa compaigne sont paien .XX. millier.

Li quens Bertran vit Haucebier venir,
En sa compaigne sont Sarrazin .XX.M. 
« Dex, dist Bertran, qui tot as a baillir,
Secorez moi, s'il vos vient a pleisir.
Niés Vivïens, or vos verrai morir,
Et moi meïsmes ne porrai garantir. »
Vivïens l'ot, si commence a fremir ;
Dist a Bertran :« Nos n'avons nul loisir.
Tant com vivons, alons paiens ferir !
Ja de cest jor ne me verrez issir.
Garissiez vos, n'a en moi que morir,
Mais encor voil Sarrazins envaïr ! »
A icel mot resont alé ferir,
Testes et braz font des cors departir,
Et ces cerveles encontremont bollir.
Paiens nel voit qui les ost envaïr ;
De loinz leur lancent lor espiez par aïr.
Desoz Bertran font son cheval cheïr ;
Plus de .L. le venoient saisir
Quant Vivïens lor vet des mains tolir.
Mes grant dolor li convint a sofrir :
Parmi ses plaies vit sa boele issir.
Li gentix cuens fu mout de grant aïr ;
Meillor vassal ne pot nus hom veïr,
Par droite force fist paiens resortir
Plus d'une lance et arriere foïr.
Vivïens vet un bon destrier sesir
Dont il avoit le paien fet fenir ;
Bertran le rent qu'en estoit en desir.
Dist Vivïens :« Pensez de vos garir !
Vez de paiens toute terre covrir ;
S'a chascun cop en feson .C. morir,
Ainz verrïez un mois tot acomplir
Qu'il fussent mort, Dex les puist maleïr !
Las, quant ne voi mon chier oncle venir,
La Fiere Brace, que Dex puist beneïr.
Se il est mort, dont nos convient morir,
Quar n'est nus hom qui nos puist garentir,
Fors Damedeu, qui tot a a baillir. »
Bertran l'entent, si gita un soupir ;
De pitié plore, ne se pot atenir.

« Vivïens sire, ce dist li quens Bertranz,
Se je vos leis et m'en soie fuiant,
Honte i avrai et reproche toz tans.
Non avrez, sire, dist Vivïens li frans ;
Querez mon oncle aval en Aleschanz
El grant estor ou il est combatanz ;
Par vos li mant qu'il nos soit secoranz.
Non feré, sire, dist Bertran li vaillanz ;
Tant com je soie encore si ferans,
Vos seré ge, se Deu plest, bon garans. »
Lors vont ferir andui les mescreanz ;
II leur detranchent les costez et les flans,
Testes et braz font voler par ces chans ;
Paiens nel voit qui ne soit esmaians.
Ez vos .V. contes a esperons brochans ;
Lor cosins furent de la terre des Frans.
L'un fu Guichart, li preuz et li vaillans,
Et Guïelins, qui les cheveus ot blans,
Gaudins li bruns et Huë de Melans,
Li quens Girart de Commarchis le frans ;
Bien se connurent as ensaignes crians.
Lors renovele li estors mout pesanz.
Meint gentil home perdi iluec son tens,
Qui puis ne vit ne fame ne enfans.

Grant fu l’estor, par verté le vos di ;
Preuz sont li conte, parant sont et ami ;
Tant com l'uns vit, li autres n'ert failli ;
Mes Vivïen tieng je au plus hardi,
C'ainz por paiens une foiz ne foï.
Devant les autres a veü l'ampatri,
Qui le jor navré et maubailli
Parmi le cors de son espié forbi ;
Ce fut la plaie qui ainc plus li nuisi ;
Mes Vivïens ne l'a pas meschoisi ;
Tel li dona de son espié forbi
Parmi le cors que l'ame s'en parti
Dïent li conte :« Dex, quel vassal a ci !
Garis le, Sire, par la toe merci. »
A icest cop s'escrïent Arrabi ;
Dist l'un a l'autre :« Mal somes escharni !
Li vif deable ont cestui revesqui,
Que il n'est mort tres l'ore de midi.
Grant mal ont fet li enfent Aymeri ;
Guillelmes a le roi Tiebaut honi
Quant dame Orable, sa fame, li tolli
Et de sa terre l'a del tot desaisi.
Se cist gloton nos eschapent issi,
Bien devons estre de Mahomet honi.
Trop lor avons lor orgueil consenti ;
Mes, ainz le vespre que il soit aseri,
Se tendra bien Guillelmes por honi
Et por mauvés et recreant failli.
— Voir, dist Bertran, vos i avez menti. »
Lors se requierent li mortel anemi.
Dont veïssiez fier estor esbaudi,
Tant fort escu estroé et croissi,
Tant hiaume fret, tant hauberc desarci.
Tel noise meinent et tel hu et tel cri
De .II. fort liues les a on bien oï.
Cele bataille ont li noz desconfi,
Mes dusqu'a poi seront trestoz marri
Se Dex n'en pense par la soe merci.

Grant fu la noise, li criz et la huee.
Icele eschiele fu bien desbaretee,
Quant Aerofle lor sort d'une valee
O tot .X.M. d'une gent deffaee ;
La gent fuiant est o lui retornee.
Ja i avra doloreuse melee !
Ainz n'acointierent li noz tele jornee,
Quar a tel gent avront pou de duree.
Sor les .VII. contes est lor force tornee,
Lancent lor lances et fausarz a volee ;
N'i a celui n'ait la targe faussee,
L'auberc rompu et la char entamee,
En .XV. leus perciee et sanglantee.
Cil se deffendent comme gent aïree ;
Chascun tenoit tote nue s'espee ;
As paiens copent meint piz, meinte coree,
Et meint en font trere la boelee.
De ce que chaut ? Ja n'i avront duree,
Quar des paiens i a grant aünee,
Meinte saete i ont trete et bersee.
Ez vos Aroufle poignant de randonee ;
Tint une hache qui bien fu aceree ;
Vint a Guichart, tele li a donee
Que par derriere a sa targe copee
Et le cheval tres parmi l'eschinee ;
Desi qu'a terre est la hache colee,
Plus de .II. piez mien esciant entree,
Et li chevaus cheï enmi l'estree.
Quant Aerofle vit la sele versee,
(Grant fu et fort, s'ot la brace quarree,
N'ot si fort home jusqu'a la mer Betee,
Forz Renouart, filz sa seror l'ainz nee,
Et Haucebierdelpuis de Grimolee,
La fu la force del tinel esprovee),

Quant Aerofle ot Guichart abatu,
(Merveilles fu fiers et de grant vertu),
Guichart saisi a l'auberc c'ot vestu ;
Ausi le lieve com un rain de seü
Desor le col de l'auferrant crenu,
Par droite force li a son brant tolu.
Cil s'escria :« Bertran sire, ou es tu ?
Oncle Guillelmes, or m'avez vos perdu. »
Bertran l'entent ; Dex, si dolant en fu !
Tuit li .VI. conte i sont corant venu ;
Li troi en fierent le paien en l’escu,
Mal soit de ce qu'il l'aient remeü !
Sovant le fiert chascun del brant molu
Parmi son elme, mes n'empire un festu.
Li autre troi i sont corant venu,
Ocis i furent .L. mescreü.
De ce que chaut quant ne l'ont secoru ?
Quar de paiens furent li champ vestu.
Mout grant damage leur i est avenu,
Quar tuit ensamble sont pris et retenu,
Fors Vivïens, qu'il ont a mort feru,
De .VII. espiez navré parmi le bu ;
Mes ne chiet mie, qu'il ne plot a Jhesu.
Ainz qu'il i muire, se sera chier vendu.
Dex, quel domage ! Si hardiz hom ne fu.

En Aleschans ot merveilleus hustin.
Bertran ont pris paien et Sarrazin,
Guichart l'enfant, Girart et Guïelin,
Huon le preu et l’alosé Gaudin ;
Gautier de Termes ont lïé d'un seïn.
Dist Vivïens :« Bertran, sire cosin,
Or vos en meinent li gloton de put lin.
Las ! Hui perdra Guillelmes tot son brin.
Dex, por quoi vif ? Que ne me prent la fin ?
Tex .XV. plaies ai el cors soz l’ermin
De la menor morist un Barbarin ;
Mes, par l'Apostre que quierent pelerin,
Puis que je voi que Deu ai a voisin,
N'en iront mie li gloton de put lin,
Ainz sentiront mon bon brant acerin. »
N'ot point d'escu, fors l'auberc doblantin,
Mes tot li orent depecié li mastin,
Et son vert elme, dont li cercle est d'or fin.
II reclama le baron saint Martin
Et saint Andriu, saint Pol et saint Fermin
Et saint Herbert, qui siet desor le Rin,
Et le cors saint Beneoit Florentin,
Et le haut angle qu'an claime Seraphin,
Qu'il les meintiegnent vers la gent Apolin,
Et dant Guillelme, le conte palazin,
Le meillor home qui onc beüst de vin.

Quant Vivïens ot finé s'oroison,
Lors fu plus fier que liepart ne lïon,
L'espee treite vers paiens a bandon.
Fiert le neveu Arofle de Laignon ;
Arme qu'eüst ne li fist garison,
Tot le porfent deci qu'enz el menton ;
Aprés rocist son frere Clarïon
Et Faussabré, Morant et Rubïon.
Turc ne Persant n'a vers lui garison,
Plus le redoutent que tigre ne lïon.
Tant en ocist n'est se merveille non.
De ce que chaut ? Trop i a d'els foison.
Es Haucebier d'outre Carfanaon.
En tote Espaigne n'ot paien si felon,
Niés fu Tiebaut et oncle Sinagon,
Cil ot Guillelme meint jor en sa prison.
En tote Espaigne partot en parloit on,
Plus ot de force que .XIIII. Esclavon.
Plest vos oïr un pou de sa façon ?
Demie lance ot de lonc au penon
Et une toise par les flans environ ;
Et les espaules lees a grant foison.
Les braz ot gros, les poinz quarrez enson ;
Demi pié ot entre les els del front,
La teste ot grosse et de cheveus foison
Et les elz roges ausi comme charbon.
Une charree portoit il bien de plon ;
Forz Renouart ainz ne fu si fort hom
Qui puis l’ocist, si com dist la chançon.
Dist Haucebier :« Quar lessiez cel gloton !
La soe force ne vaut pas un bouton.
Se je n'avoie reproche de Mahon,
Ja vos l’avroie tüé a un baston ! »
En sa main tint d'une lance un tronçon ;
Par tel aïr le gita au baron
Toz li deront son hauberc fremillon
Et tresperça par mi son auqueton,
Si que parmi son vermeil ciglaton
Li enbati el cors jusqu'au pormon.
Vivïens chiet, ou il vosist ou non.
Dist Haucebier :« De cestui pes avon !
En Aleschans Guillelme querre alon,
Et a noz nes les prisons en menons.
Leur anemi Tiebaut les trametrons ;
En son comment en preigne vengoison,
Et de Guillelme, que li envoieron ! »
Lors s'en tornerent brochant a esperon ;
Vivïen lessent gisant sor le sablon.
Le ber se dresce quant vint de pasmoison.
Devant li garde, vit un destrier gascon ;
Il le saisi sanz nule arestoison,
A mout grant poine est montez en l’arçon.
Vint en l'Archant soz un arbre reont,
Sor un estanc ou ot eve a foison.
La descendi et dist une oroison
Que Dex li face de ses pechiez pardon.

Vivïens est desoz l'arbre en l’Archant
Dejoste mer par devers un estant,
A la fontaine dont li ruiz sont bruiant.
Li oill li troblent, sa color vet perdant,
Tot a le cors et son elme senglant,
Li sans li chiet, qui del cors li desçant.
Vers Damedeu vet sa colpe batant
Et doucement de verai cuer clamant :
« Dex, dist il, Sire, beau pere omnipotent,
Par toi est tote creature vivant,
Et si puez fere, biau Sire, ton commant ;
Si vraiement com tu en Belleent
De la pucele Virge fustes nessent
Et bautetire preïs el flun Jordant,
Si com c'est voirs et je i sui creant,
Aiez merci de cest chetif dolant,
Sire rois Dex, par itel covenant
Qu'ainz que mes cors se voit tot declinant,
Voie Guillelme, et a moi soit parlant ;
Se ge le voi, m'ame en ira chantant. »
A icest mot vet sa colpe batant ;
Encontre terre s'estendi en croisant,
Et la cervele li chiet as elz devant.
Et le saint angle le vet reconfortant,
Qui li a dit :« Guillelmes vient poignant,
Mes nel verras, s'avra dolor mout grant,
Quar enclos l'ont .XV.M. Persant. »
Ne li dist plus, ainz s'en torne fuiant ;
Et Vivïens remest ilec gisant.
Droit vers la mer vont paien chevauchant,
Qui en menoient le palazin Bertrant
Et Guïelin et Guichart le vaillant,
Gaudin le brun, Girart le combatant ;
A leur nes vienent, qui sont desoz l'Archant.
Emprisoné les ont en lor chalant,
Non mie ensamble, ainz furent desevrant,
Et chascun ot a son col un charchant,
De granz corgiees les vont sovant batant.
Dex les maudie ! Mout les vont ledangant.
D'els vos lerai des ici en avant ;
Jhesu de gloire lor puisse estre garant !
Il n'en istront jamés en lor vivant,
Se Renoart nes en giete au perchant.
De Fiere Brace est droiz que je vos chant,
Que enclos ont li gloton mescreant
Entre .II. tertres, devers un desrubant.
De toz ses homes ne sont vis eschapant
Que sol .XIIII., qui n'orent mes garant
Ne soient mort et lor cors tuit sanglent.
La soe force ne vait mie faillant,
Car onc paien ne feri de son brant
Que n'oceïst ou lui ou l'auferrant.
Contre son cop n'a nule arme garant,
Mes, quant plus fiert, tant vont il plus cressant.
Merveille soi dans Guillelmes li frans
Que tant ne quant ne vont amenuisant,
Ainz li est vis que toz jorz vont cressant.
S'il ot peor, ne m'en vois merveillant ;
Dex et toz seinz vet sovent reclamant.

En Aleschans fut mout grant la dolor.
Li quens Guillelmes tint le brant de color ;
Tant ot feru sor la gent paienor
Le cors ot teint de sanc et de suor.
De .XX.M. homes qu'il mena en l’estor
N'a que .XIIII. ; cil n'ont point de vigor,
Quar navré sont a mort tuit li plusor.
Li quens Guillelmes leur a dit par amor :
« Por Deu, seignor, le verai creator,
Tant com vivons, meintenons bien l’estor.
Li cuers me dit n'en istrons de ce jor,
Car tuit sont mort nostre bon vavassor ;
N'oi mes crïer nostre ensaigne francor.
Mort est Bertran, dont ai au cuer iror ;
De mon lignage ai hui perdu la flor.
Or voi ge bien qu'en avrai le peior
De la bataille ; mes, par saint Sauveor,
Tant com je vive, n'avront paien sejor
Ne n'i avront honte mi ancesor ;
N'en chanteront en mal cil jugleor,
Tant com je vive, perde de terre un dor.»

Li quens Guillelmes ot mout la char hardie,
Et Damedeu li estoit en aïe.
De .XX.M. homes qu'il avoit en baillie,
Qui trestuit furent de grant chevalerie,
N'ot que .XIIII. mes en sa compaignie.
Cil sont navré, mout est corte lor vie ;
Mes tant se tindrent en lor connestablie
C'une bataille de Turs ont desconfie.
Adont quidierent aler a garantie,
Quant devers destre lor sort la gent haïe,
Qui dont a primes issent de lor navie.
 .X.M. furent en leur connestablie ;
Rois Balfumez si les chadele et guie.
Mainte baniere, mainte enseigne i balie,
Et maint vert elme reluit et reflambie ;
De l'or qui luist est la terre esclairie.
Tant i sonerent grailles a la bondie,
Cors et boisines meinent tel taborie
La noise ot l'en d'une liue et demie.
« Dex, dist Guillelmes, dame sainte Marie,
Or voi ge bien mout est corte ma vie.
Dame Guiborc, douce suer, bele amie,
La nostre amor sera hui departie,
A torjorz mes nostre joie fenie.
Mes, ainz que muire, voil fere une envaïe
Que ja jugleres, s'il en chante, ne die
Que je ai fete traïson ne boidie ;
Ja en chançon qui de moi soit oïe
N'avra retret, se Deu plet, vilenie. »
A icest mot a sa targe saisie,
Par les enarmes l'a pres de lui sachie.
Une lance ot, ou l'enseigne balie,
A un paien l'avoit del poing sachie.
Dist a ses homes :« Ci n'a point coardie !
Vez des paiens nostre voie jonchie ;
N'i passerons s'il n'a lance croissie,
Escuz perciez et broigne desarcie.
Se ceste gent avïons resortie
Et, par dela, cele marche saisie,
Jamés de nos nen avroient baillie.
Toz nos commant au filz sainte Marie ;
Je i ferrai, qui qu'en poit ne qui rie. »
A icest mot a l’ensaigne guenchie
Et des .XIIII. chascun Monjoie escrie.
La ot d'espees mout grant charpenterie,
Del sanc des cors est la terre rougie ;
Mes des paiens est la terre vestie ;
Trop en i a ; le cors Deu les maudie !
Li quens Guillelmes son espié i emplie
En un paien, qui tenoit Urgillie.
Escuz n'auberc ne li vaut une alie ;
D'ame et de cors fist sevree et partie ;
Si soef muert qu'il ne bret ne ne crie.
Puis tret l'espee, qui d'or est enheudie,
Ce fu Joieuse ou durement se fie,
Tot en fendi un Turc tresqu'en l'oïe ;
Puis ra ocis Harpin de Val Turquie,
Et Claraduc et Tiebaut d'Orcanie.
Bien fiert li quens, quar mautalant l'aigrie ;
Au brant d'acier ledement les chastie.
Paiens nel voit qui a l'autre ne die :
« Cist vis deables ledement nos manie !
Qui l'atendra ja n'avra garentie
Qu'a cele espee maintenant ne l'ocie. »
En fuie tornent, s'ont la place guerpie ;
Tote la voie ont au conte vuidie ;
Li plus hardiz n'i vosist estre mie.
Guillelme outrerent plus d'une grant treitie ;
Mes tuit si home furent mort a hachie ;
Tot piece a piece fu leur char detranchie.
Or n'a Guillelmes mes secors ne aïe
Fors Damledeu, li filz sainte Marie.

Quant dant Guillelmes ot Sarrazins outrez,
Droit vers Orenge fu ses chemins tornez.
Bien s'en cuida aler a sauvetez,
Quant par devant li sailli Josüez,
Cil de Mautiste, les filz Matusalez ;
Avec els fu Corsuble et Ahenré,
Le filz Tiebaut, d'Odïerne Esmerez.
 .X.M. estoient as verz hiaumes jemez,
As hantes roides, as gonfanons fermez,
As noves targes, as destriers abrivez ;
Tot maintenant ierent issu des nez.
« Dex, dist Guillelmes, qui en croiz fus penez,
Quex vis deables en ont tant assemblez ?
Je cuit des Turs est li monz effondrez,
Que ne voi tertre qui n'en soit toz rasez,
Plains ne riviere qui n'en soit arestez.
Mar des putains tant en ont chaelez,
Pis des glotons qui les ont engendrez !
Biau Sire Dex, de ma vie pensez !
Dame Guiborc, jamés ne me verrez.
Cheval, dist il, mout par estes lassez ;
Se vos fussiez .IIII. jorz sejornez,
Je me refusse as Sarrazins mellez,
Si m'en vengasse, quar a tort sui navrez ;
Mes or voi bien qu'aidier ne me poez.
Si m'aïst Dex, n'en dois estre blasmez,
Quar tote jor mout bien servi m'avez ;
Petit fu ore ne fussiez galopez
Et coreüz, poinz et esperonez.
De ton servise te rent merciz et grez ;
S'estre peüsses a Orenge menez,
N'i avroit sele devant .XX. jorz passez ;
N'i mengissiez d'orge si fust purez,
 .II. foiz ou .III. o le bacin colez,
Et li fourages fust jentil fein de prez,
Tot esleüz et en seson fenez ;
Ne beüssiez s'en vessel non dorez ;
Le jor fussiez .IIII. foiz conreez
Et de chier poile trestoz envelopez.
Se en Espaigne es des paiens menez,
Si m'aïst Dex, mout en serai irez. »
Baucent l'oï, si a fronci le nez ;
Ausi l'entent com s'il fust hom senez.
La teste crolle, si a des piez hoez ;
Reprent s'aleine, tost est revigorez,
Cuer li revint, si est tot recovrez ;
Ausi henist comme s'il fust gitez
Fors de l'estable et de novel ferrez.
Quant vit Guillelmes qu'il est revigorez,
Ne fust si liez por .XIIII. citez.

Li cuens Guillelmes senti fres son cheval ;
Droit vers Orenge est guenchi tot un val.
Par devers destre li sailli Brodual,
O lui .X.M. de la gent criminal.
N'i a celui qui n'ait lance poignal
Et riche enseigne de poile et de cendal ;
Grant noise font li gloton desloial.
Guillelme tolent et le pui et le val,
Devers Orenge n'a point de son ostal !
Quant voit li quens que il ne peut faire al,
Vers l'Archant torne par un petit bochal ;
Paien l'enchaucent et font grant batestal.
« Dex, dist Guillelmes, biau pere esperital,
Qui en la Virge preïstes vostre ostal,
De li nasquistes au saint jor de Noal,
Et puis sofrites por nos paine et traval,
De lait enfer brisastes le portal,
Cels en getastes qui ainz puis n'orent mal,
Or sont en joie, en gloire permenal,
Si com c'est voirs, s'aïde cest vassal
Qu'ancor revoie Guiborc au cuer leal
Et Looÿs, l'emperere vassal,
Et Aymeri, mon chier pere charnal,
Et Ermanjart, ma mere natural,
Et mes chiers freres, qui sont bien principal.
Ainz tel bataille n'orent en Ronceval,
Se Dex me sauve et giet de cest jornal,
Com je cuit fere ainz le jor de Noal
Sor cele gent, cui Dex otroit grant mal !»

Li quens Guillelmes torna vers la montaigne ;
Au dos le sivent .C.M. paien d'Espaigne,
N'i a celui n'ait penon ou enseigne ;
Tuit le menacent de ferir en l'entraigne.
« Dex, dist li quens, saint Mallou de Bretaigne,
En Aleschans ai fet male gaaigne.
Jamés n'iert jor que mi cuers ne se plaigne !
Et ci me chacent tel .M. paien grifaigne
De moi ocirre n'i a nul qui se feigne ;
D'els voi covert et le val et la pleigne.
S'entr'ex m'embat, fet avrai male ovraigne,
Car n'i vaudroit ma force une chasteigne ;
Trop en i a ! Damedeu les meheigne !
Se ge de la puis avoir la champeigne
Et mon cheval desoz moi ne mehaigne,
Bien m'en irai parmi un val soutaigne.
Dex, ja n'ai je de chevaliers compeigne !
Ne sai ou aille, ne en quel leu remeigne ;
Quar a la mer n'ai pas chalant ne haigne ;
Et se g'i entre, je criem que trop n'i baigne !
Mes, par saint Pere, qu'en requiert en Romeigne,
Mielz voil morir entre paiens d'Espaigne
Que en la mer naiasse par engaigne.»

Li quens Guillelmes est retornez arriere
Tot contreval parmi une bruiere.
Roz ot les laz de l'elme de Baviere ;
Sa targe iert frete, n'en ot plein pié d'entiere,
Sa broigne route et devant et derriere.
Li quens Guillelmes a levee la chiere
Et vit paiens venir par la charriere,
Plus de .X.M. ; poi i ot n'ait baniere
Ou connoissance ou penon ou cropere.
Li quens Guillelmes a dit parole fiere :
« Foi que je doi Guiborc, que mout ai chiere,
Mielz voil morir que une foiz n'i fiere ! »
Devant les autres, parmi une jonchiere,
Vint Tolomas, poignant sus Machepere ;
Guillelme escrie :« Ne la garrez, tricherre,
Encui morras a ma lance pleniere !
— Dex, dist li quens, ci n'a mestier proiere ! »
Il li trestorne enmi une jonchiere ;
Li paiens faut, que li solauz l'esmiere ;
Et le marchis le fiert en tel maniere
Que li haubers ne vaut une espaniere,
Ne li escuz le reim d'une fouchiere ;
Ausi le fent com un raim d'oliviere.
Li paiens chiet, si guerpist l'estriviere.
Li quens Guillelmes a saisi Machepere,
Mes tant l'apressent cele gent aversiere
Qu'il li tolirent enmi une bruiere ;
Le conte enchaucent parmi la sabloniere,
En la champaigne font lever tel poudriere
Guillelme perdent, tant fu grant la nubliere.
Li quens s'en torne une estreite jonchiere ;
D'une montaigne a puié la costiere,
Mout i eüst a fere une levriere.
Quant li quens ot puiee la costere,
Vit de paiens une compaigne fiere ;
Deu reclama et le baron saint Pere
Qu'il le deffende de la gent pautoniere.

Li quens Guillelmes fu mout de grant aïr.
Mout par fu saches, quar bien savoit foïr,
Et au besoig retorner et guenchir.
« Ce est proesce, ce dist, de lui garir ;
Mauvés torner fet maint home morir.
Puis que il voit qu'il ne puet efforcir
Et que sa force ne le puet resbaudir,
Se plus demeure, por fol se puet tenir,
Quant por un cop en vet .C. recuillir ! »
Bien vos puis dire, por voir et sanz mentir,
Qu'ainz tel fes d'armes nus hom ne pot sofrir
Con fist Guillelmes, que Dex puist beneïr.
Mout se pena torjorz de Deu servir
Et de sa loi essaucier et cherir,
Onc n'ot nul jor vers paien de loisir ;
Quant le tenoit, nel fesoit pas languir,
Mes a droite ore l'ame del cors partir ;
Il nel met mie en sa prison gesir.
Por ce nel porent ainc Sarrazin cherir !
Mes nostre Sire le volt si maintenir
Que il son angle li tramist au morir.
Por ce est bone la chançon a oïr
Que il est sainz : Dex l'a fet beneïr
Et en sa gloire et poser et seïr,
Avec les angles aorer et servir.
Le suen barnages ne fet mie a tesir,
Ainz le doit on mout volentiers oïr,
Et entre genz et amer et cherir :
Mout bon essample i puet en retenir.
Qui de Guillelme set chanter et servir
Bien en devroit avoir a son pleisir
Chevaus et robes et bliaut a vestir.

Or fu Guillelmes sus el tertre montez ;
Voit des paiens toz les vaus encombrez,
Et les granz pleins et les puis arestez :
Tot le païs en estoit si pueplez
Qu'il n'i avoit ne passage ne guez
Ou il n'eüst .M. Sarrazins armez,
Tot por Guillelme, qu'il ne fust eschapez.
Or li aïst li rois de maiestez !
Mal iert bailliz s'il puet estre atrapez ;
Ne le garroit tot l'or qui est fondez
Que li suens cors ne soit toz desmembrez.
« Dex, dist Guillelmes, qui en croiz fus penez,
Ainz por un home ne vi tant assemblez.
Sainte Marie, et quar me secorez !
Beau Sire Dex, praingne vos en pitez ! »
Lors descendi Guillelmes au cort nes ;
Son cheval frote les flans et les costez,
Aprés l'acole par mout grant amistez ;
Et dist Guillelmes :« Baucent, quel la ferez ?
Mout as les flans amedeus tressüez ;
N'est pas merveille se vos estes lassez,
Que trop par estes traveilliez et penez ;
Forment me poise quant si estes navrez.
Se tu recroiz, a ma fin sui alez. »
Baucent l'oï, si l'entendi assez,
Dreça l'oreille, si a fronchié del nes,
Escout la teste, si est revigorez.
Quant voit Guillelmes qu'il est resvertüés,
Isnelement est es arcons montez.
Le ber Guillelmes fu sages et membrez ;
Tot un vaucel est vers l'Archant tornez
Mout soavet, n'est mie desreez ;
Baucent n'i fu ne poinz ne galopez.
Encontre terre pent sis elmes jemez ;
Li laz sont rouz, il les a renouez.
Sis escuz est en .XXX. leus troez,
De totes parz fret et esquartelez,
Li blans hauberz rompuz et despanez.
En .XV. leus fu el cors fort navrez,
Desoz l'auberc li est le sanc betez ;
En son chief est sis heaumes embarrez,
Son brant d'acier soillet et maillentez ;
Toz ot les braz et les poinz sanglantez ;
Bien pert a lui de bataille est tornez.
Une broïne et un vent est levez,
De la poudriere fu li tans oscurez.
Li quens Guillelmes n'ot pas ses volentez ;
En l'Archant vint correciez et irez.
Des morz paiens vit les chans arestez ;
L'escu choisi Vivïen l'alosez,
Bien le connut, forment s'est dementez.
Par devers destre est li quens retornez ;
Vivïen vit gesir desoz uns guez
Desoz un arbre qui est foilliz ramez ;
Parmi le cors ot .XV. plaies tes
De la menor morust uns amirez,
Tot ot les flans et les braz decopez.
Voit le Guillelmes, toz en est abosmez ;
De grant doleur est li quens tressüez ;
Le cheval broche com home forsenez,
Parmi les morz est cele part tornez,
Devant l'enfant est li quens arestez ;
Ne pot mot dire tant par fu adolez.

Li quens Guillelmes ot mout le cuer dolant ;
Mout fu iriez et plains de maltallant.
Roz ot les laz de son elme luisant,
Encontre terre li fu aval pendant,
A ses .II. mains vet les laz renoant.
Vivïen vit jesir sor un estanc,
Desoz un arbre foillu et verdoiant,
A la fonteine dont li doit sont bruiant.
Li quens Guillelmes vint cele part corant ;
Par grant doleur a regardé l'enfant,
Si com il gist desoz l'arbre en l'Archant,
Ses blanches mains desor son piz croisant.
Tot ot le cors et son hauberc senglant,
Et le viaire desoz l'elme luisant,
Et la cervele li chiet as elz devant.
Encoste lui avoit couchié son brant,
Son chief avoit torné vers oriant.
D'ores en autres aloit mout sanglotant
Et en son cuer Damedeu reclamant
De bon corage et sa colpe randant ;
A sa main destre aloit son piz batant.
En son corage vet Damledeu proiant
Que si meffet li soient pardonant
Et merci ait de lui a son comant.
La mort l'angoisse, mout le vait destraignant ;
C'est grant merveille que il a duré tant.
« Dex, dist Guillelmes, mout ai le cuer dolant,
Que j'ai eü un domage mout grant,
Don me deudrai a trestot mon vivant.
Niés Vivïens, de vostre hardement
Ne fu nus hom puis que Dex fist Adant ;
Or vos ont mort Sarrazin et Persant.
Terre, car oevres, si me va transglotant
Et si reçoif ce chaitif las dolant !
Dame Guiborc, mar m'irez atendant ;
Ja en Orenge ne me verrez tornant. »
Li bers Guillelmes vet tendrement plorant
Et ses .II. poinz durement detortant ;
Deseur les jointes en vet le cuir rompant.
De sa dolor mar ira nus parlant,
Quar trop la meine dolereuse et pesant.
Au duel qu'il maine est cheüz de Bauçant,
Encontre terre s'en vet sovent pasmant.

Li quens Guillelmes fut iriez et dolant ;
Vivïen vit, qui gisoit tot senglant.
Plus soef fleire que basme ne piment ;
Sus sa poitrine tenoit ses mains croisant ;
Li sans li sist par ambedeus les flans ;
Parmi le cors ot .XV. plaies grant,
De la menor fust mort un amirant.
« Niés Vivïens, dist Guillelmes li frans,
Mar fu vo cors, qui tant par iert vaillant,
Vostre proesce et vostre hardement,
Vostre biauté qui si ert avenant !
Niés, ainz lïons ne fu si combatant ;
N'estïez mie estout ne ramponant,
Desor vos pers orgueilleus ne proisant ;
N'onques ne fustes de proesce ventant ;
Ainz estïe douz et humeliant,
Et sor paiens hardiz et conquerant.
Ainz ne doutas ne roi ne amirant ;
Plus avez morz de Turs et de Persant
C'onques ne fist nus hom en vostre tans.
Niés, ce t'a mort c'onques ne fus fuiant
Ne por paiens sol plein pié reculant.
De vos, biaus niés, est damages si grant :
Onques el siecle ne fu hons si vaillant.
Or vos voi mort, tant sui ge plus dolant ;
Jamés par home n'en esterai joiant.
Las, que ne ving tant com il fu vivant !
Del pain que j'ai fust acomeniant,
Del verai cors Damedeu parçonant ;
A torjorz mes en fusse plus joiant,
Diex, reçoif s'ame par tes dingnes commans,
Qu'en ton servise est mort en Aleschant.
Biau sire niés, a vos iere atendant ;
Quant iestes mort, mout puis estre dolant :
Si sui je voir et mout desconfortant :
Trop ai perdu, jamés n'iere joiant !»

Li quens Guillelmes son grant duel renovele ;
Tendrement plore, sa main a sa messele.
« Niés Vivïens, mar fu, jovente bele,
Ta grant proesce, qui toz tans iert novele.
Haï, Guiborc, ma franche damoisele,
Quant vos savrez ceste lasse novele,
Mout serez cuite de boillant estancele.
Se ne vos perce le cuer desoz l'essele,
Garanz vos iert cele Virge pucele,
Sainte Marie, qui maint pechierre apele. »
Li quens Guillelmes por sa dolor chancele,
Si se hurta enz el front d'une astele
Par desoz l'elme, qui fut fet a gemele ;
Del nes li vole de sanc pleine escuële.
L'enfant enbrace soef desoz l'essele.
« Vivïens sire, parlez a moi, chaele ! »
Plorant li bese le piz et la forcele,
Et puis la bouche douce comme quanele,
Et ses .II. meins, qu'il ot sor sa forcele :
La vie sant qui el cors li flaele.

Guillelmes plore, qui le cuer ot iré,
Parmi les flans tint l’enfant acolé ;
Mout docement l’a plaint et regreté :
« Vivïens sire, mar fu vostre bonté !
Ta grant proesce, que Dex t'avoit doné,
Ton hardement et ta nobilité
Ne porroit estre par nul home conté.
Je vos norri par mout grant chiereté ;
Et ma moillier au gent cors hanoré,
Beau sire niés, tant vos avoit amé
 .VII. anz toz pleins geüs a son costé.
Quant je a Termes vos oi armes doné,
Por vostre amor i furent adoubé
 .C. chevaliers et d'armes conreé.
Or vos ont mort Sarrazin et Esclé,
Et vostre cors est plaié et navré,
En .XXX. leus percié et desciré.
Cil Dex, qui a par trestot poesté,
Ait de vostre arme et merci et pitié,
Et de ces autres, qui por vos sont alé,
Qui par ces chans gisent mort et finé.
Biax sire niés, mout ai le cuer iré :
En covenant eüs a Damedé
Que ne fuiroies de bataille champé,
Por Sarrazins, pleine lance d'esté ;
Mien esciant bien Pavez averé,
Vos serement ne sont mie faussé.
Biau sire niés, petit m'avez duré !
Or seront mes Sarrazin reposé,
Quant de moi sont et de vos delivré ;
N'avront mes guerre en trestot lor aé.
François abessent, mes il sont amonté.
Hé, douce France, com chaiez en vilté !
Biax niés, or ierent paien desmesuré
Quant de moi sont et de vos delivré,
Et de Bertran, mon neveu l'aduré,
Et de Guichart, que tant avoie amé,
Et del barnage que j'avoie amené.
Oncor ravront Orange ma cité,
Tote ma terre et de lonc et de lé ;
Jamés par home ne seront contresté,
Par tote France feront leur volenté ;
N'i avra messe ne matines chanté,
Si destruiront sainte crestïenté.
Ahi, Guillelmes, car muir, trop as duré,
Car de mon lin ai perdu la clarté,
De tote France la flor et la bonté.
Ja Deu ne place, le roi de maiesté,
Que je tant vive que il soit avespré,
S'aie le cuer en mon ventre crevé ! »
Li quens se pasme, tant a son duel mené ;
Quant se redrece, s'a l'enfant regardé,
Que un petit avoit le chief crollé.
Bien ot son oncle oï et escoté ;
Por la pitié de lui a sospiré.
« Dex, dist Guillelmes, or ai ma volenté. »
L'enfant apele, puis li a demandé :
« Biax niés, vis tu, por sainte charité ?
Oïl voir, oncles, mes poi ai de santé,
N'est pas merveille, quar le cuer ai crevé.
Niés, dist Guillelmes, di moi la verité,
Se tu avoies pein beneoit usé,
Au dïemenche, que prestre eüst sacré. »
Dist Vivïens :« Je n'en ai pas goté ;
Quant je i ving, si l'avoit en doné.
Mes, se Deu plest, le roi de maiesté,
Ja por ce n'ere perdu ne encombré,
Quar Damedeu est plains de pïeté.
Bien voit de l'ome et cuer et volenté ;
Qui a lui a son corage torné,
Il le reçoit de bone volenté.
— Niés, fait Guillelmes, vos dites verité ;
Mes j'ai del pein avec moi aporté
En m'amoniere .XV. jorz a passé.
Mengüe en, niés, el nom de charité,
Si le reçoif par nom d'umilité
En l'enor Deu et sainte Trinité. »
Dist Vivïens :« Forment l'ai desirré ;
Or sai ge bien que Dex m'a visité. »
A icest mot a sa colpe clamé.
Voit le Guillelmes, s'en a Dex aoré
Et de bon cuer Damedeu mercïé

A s'aumoniere mist Guillelmes sa main,
Si en tret hors de cel beneoit pein
Qui fut seignet sus l'autel saint Germein.
« Niés, dist li quens, or te ferai certain :
De tes pechiez verai confés remain.
Je sui tes oncles, n'i as or plus prochein
Fors Damedeu, le verai soverain ;
En leu de lui serai ton chapelain,
A ce bautesme voil estre ton parrain. »
Dist Vivïens :« Sire, je ai grant fein
Que vos mon chief metez endroit vo sein.
En l'enor Deu me donez de cel pein,
Puis me morré orendroit aparmein. »
— Las, dist Guillelmes, com dolereus reclain !
De mon lignage ai perdu tot le grain.
Ahi, Orenge, or estes vos en vein ;
Jamés n'avrez secors de chastelain !
Guiborc reïne, Dex vos ait en sa main !
Ne fu tel dame des Adam et Evain. »

Guillelmes plore, ne se puet saoler.
Vivïen fist en son devant cliner,
Mout doucement le prist a acoler,
Sus sa poitrine li fist son chief poser ;
Mout belement le prist a doctriner.
Lors se commence l'enfes a confesser ;
Tot li gehist, ne lessa que conter
De ce qu'il pot savoir et remembrer.
Dist Viviens :« Mout me fet trespenser :
Au jor que primes dui mes armes porter,
A Deu voai, que l'oïrent mi per,
Que ne fuiroie por Turc ne por Escler
Lonc une lance, a tant le puis esmer,
Ne de bataille ne me verroit torner,
Que mort ou vif m'i porroit en trover,
Mes une gent m'a hui fet reculer
Par grant effroi et arriere torner,
Ne sai com loing, quar ne le puis esmer ;
Je crein ne m'aient mon veu fet trespasser.
— Niés, dist Guillelmes, ne vos estuet douter. »
A icest mot li fist le pein user
A l’anor Deu et le col avaler.
Puis bat sa colpe, si lesse le parler,
Fors que Guiborc li rova salüer.
Li oil li troblent, si commance a meller ;
Le gentil conte a pris a regarder
Qu'il le voloit soavet acliner.
L'ame s'en vet, n'i pot plus demorer ;
En paradis la fist Dex osteler
Avec ses angles et metre et aloer.
Voit le Guillelmes, si commence a plorer ;
Or set il bien n'i a nul recovrer.
L'enfant coucha en son escu boucler,
Quar il voit bien ne l'en porra porter ;
D'un autre escu le vet acoveter.
Si com il dut sor son cheval monter,
Li cuers li faut, si li covint pasmer ;
Quant se redresce, mout se prist a blasmer :
« Par foi, Guillelmes, on vos soloit loer
Et par la terre Fiere Brace clamer,
Mes or me puis por recreant prover :
A coardise le me puet l'en torner
Quant celui les qu'en deüsse porter,
Si le feïsse a Orenge enterrer,
A mon pooir le deüsse henorer,
Mout me deüsse ançois lessier grever
Et le mien cors et plaier et navrer. »
Lors cort l'enfant fors des escus oster ;
Mout ot grant poine ainz quel poïst lever.
Isnelement vet el baucent monter.
L'enfant saisi au pan de l'auberc cler ;
Tant quel peüst dedevant lui poser,
De droite angoisse le convint a süer.
Atant s'en torne, ne volt plus demorer,
Mes, ainz qu'il voie le soleil esconser,
D'autre Martin li convendra chanter.

Li cuens monta sanz plus de demorier,
Vivïen lieve el col de son destrier ;
Ja alast jus ne fussent li estrier.
Droit a Orenge s'en cuida repairier,
Mes ainz avra un mortel encombrier,
Car il ne trove ne voie ne sentier
Ne soit couvert de la gent l'aversier.
Quant il perçurent le marchis au vis fier
Joste l'Archant, ou devoit essaivier,
Sore li corent plus de .XV. millier.
« Dex, dist Guillelmes, qui tot as a baillier,
Or n'ai ge blasme sel me convient lessier. »
Paiens li crïent et pranent a huchier :
« Jus le metrez, par Mahom, pautonier !
— Dex, dist Guillelmes, com or puis enragier ! »
Le cheval broche des esperons d'acier,
Isnelement est retornez arrier ;
Dedesoz l'arbre le rest alez couchier,
Si le covri de l'escu de quartier ;
A son col pent un autre a or vergié
Qu'il vit gesir en l'Archant estraier ;
Puis est montez en l’auferrant corssier,
Lors commença a fere un duel plenier :
« Biau niés, dist il, mout vos avoie chier ;
Se je vos lés, nus n'en doit merveillier,
N'en doi avoir honte ne reprovier,
Car n'est hom nez qui t'en osast porter. »
Atant s'en torne, si commence a seignier,
Et cil li vienent et devant et derrier.
« Dex, dist Guillelmes, or ai de vos mestier ;
Secorez, Sire, le vostre chevalier ! »
Lors esperone par delez un rochier.
Paien li crïent :« N'en irez, losengier !
Ja vostre Deu ne vos avra mestier,
Ne vos porra secorre ne aidier. »
Li quens Guillelmes n'a cure de plaidier :
De foïr pense et cil de l'enchaucier.
Li soleuz besse, si prist a anuitier,
Et la vespree commence a espoissier ;
Et Sarrazin font le chemin gaitier
Et les destroiz et le païs plenier ;
N'i passera li marchis au vis fier
S'il ne se velt fere tot detranchier.
A Vivïen est retornez arrier,
La nuit le guete deci a l'esclairier.

Li cuens Guillelmes soz l'arbre retorna,
Tote la nuit o son neveu veilla ;
Si bons chevaus ne but ne ne menja.
Li quens remonte des que l'aube creva,
A Damedeu son neveu commanda ;
De sor Baucent .IIII. foiz le besa.
Sachiez de voir a enviz le lessa :
Au departir mout tendrement plora,
Sovente foiz ariere regarda.
La nuit fu coie et la lune leva,
A l'anjornant un petit espoissa.
Soef chevauche, quar forment se douta.
L'aube est crevee et li jorz esclaira,
Et Sarrazin Guillelme ont perçu ja.
Il li escrïent :« Danz gloz, or i parra
De vostre Deu com il vos aidera ! »
Lors l'acuillirent et deça et dela ;
Et li ber fuit, qui pas ne s'oublia ;
En poi de terme Baucent les trespassa.
Li quens Guillelmes a esperons s'en va,
Enson un val .XV. rois encontra.
Quant voit li quens que plus paiens n'i a,
Escordement Damedeu reclama,
Tres bien s'afiche parmi els s'en ira,
Et, se Deu plest, outre s'en passera.
Cuer li revint, hardement recovra ;
Saint Esperit la force li doubla ;
Ne tant ne quant li quens ne s'esmaia,
Les .XV. rois un point ne redouta ;
Le cheval broche, la resne li lacha ;
Tint une lance, que en l'Archant trova ;
L'ente fu roide et li fers en trancha ;
Devers les rois Baucent esperona.
Or le garisse cil qui le mont cria
Et qui Adam de la terre gita
Et sa moillier de sa coste forma
Et en la Virge pucele s'aombra
Et el desert .XL. jorz jeuna !
Ainz qu'il soit outre, grant estor i avra ;
S'il en estort, por voir dire porra
Onques nus hom de tele n'eschapa.
Fiere chançon qui oïr la voudra
Face moi pés, si se traie en ença :
Ja en sa vie mes si bone n'orra.

Li quens Guillelmes fu mout de grant aïr ;
Ainz home d'armes ne pot tel fes sofrir.
Il voit tres bien n'a mestier de foïr,
Car de paiens voit la terre covrir,
De totes parz assembler et venir ;
Ne voit passage qui soit a son pleisir
Fors par les rois, qui sont de grant aïr.
« Dex, dist Guillelmes, qui te lessas morir,
En sainte croiz et drecier et cloufir
Et de la lance enz el costé ferir,
Si voirement com ce vousis soufrir
Por le tuen pueple a raençon venir,
Si com c'est voirs, Sire, par ton pleisir,
Si me deffent hui cest jor de morir,
Que a Orenge puisse encore venir
A la contesse, qu'est de moi en desir.
Baucent, dist il, s'or me puez avancir
Que je poïsse de la cel mont saisir,
Bien m'en iroie, se Dex vient a pleisir ;
Mes en ces .XV. me covient ainz ferir,
Quar parmi els m'en estuet a issir.
Or me convient mon corage efforcir ;
S'au brant d'acier m'i pooie asentir,
Je les cuit bien, se Dex plet, desconfir ;
Puis en iromes belement a loisir.
Se a Orenge vos pooie tenir,
Je vos feroie a grant henor servir. »
Baucent l'entent, si commence a henir.
« Dex, dist Guillelmes, or ai ge mon desir,
Quant je ne voi mon cheval alentir. »
L'escu enbrace com hom de grant aïr,
Droit vers les rois fet le baucent guenchir.
Or porrez ja fiere bataille oïr ;
Jhesu le puisse secorre et maintenir !

Li quens Guillelmes a Baucent galopé,
Son escu a devant son piz torné,
Brandist la lance au gonfanon fresé.
Les .XV. rois sont parti et sevré :
Bien ont Guillelme choisi et avisé.
Li .VIII. li vienent, li .VII. sont aresté.
Cil qui Guillelme ont primier encontré,
C'est Matemars et li rois Gasteblé
Et Ajaüs et le roi Tempesté
Et Baufumés, qui ert niés Desramé,
Et Aenrons et son filz Aenré ;
L'uitiesme fu le fort roi Codroé.
Tuit cil ferirent dant Guillelme au cort nés
Sus son escu, qu'il ont freit et troé ;
Tot l'ont percié, maumis et dequassé.
En .IIII. leus li ont l'aubert faussé,
Dedenz le cors l'ont plaié et navré,
Mes del baron n'ont il mie aterré
Ne de la sele del cheval remüé,
Ne plus qu'il fussent a une tor hurté.
Li quens Guillelmes ot mout le cuer iré ;
De plein eslés en a un assené,
C'est Matemars, le frere Codroé ;
Totes ses armes li ont petit duré,
Le cuer li a en .II. moitiez crevé,
Jambes levees l'abat acraventé.
La lance au fer ra a lui retiré,
Reprent son poindre, a un autre a josté.
L'escu li a et le hauberc faussé,
Parmi le cors a fer et fust passé,
Mort le trebuche del destrier abrivé ;
La lance brise, qui mout li a duré.
Li quens Guillelmes a Monjoie escrïé :
« Sainte Marie, aiez de moi pitié !
Biax Sire Dex, menez me a salveté
Jusqu'a Orenge, ma mirable cité,
A la contesse, qui mout m'a desirré.
Ensemble avons tant grant mal enduré
Por essaucier sainte crestïenté. »
A icest mot a le cheval hurté ;
Puis tret Joieuse au pont d'or noielé,
Par maltalant vet ferir Tempesté
Amont sor l'elme, qu'il ot a or jemé ;
Pierres et flors en a jus craventé,
Ne vaut le cercle un denier moneé,
Jusqu'anz el piz a le brant devalé,
Del bon cheval l'a jus mort enversé.
Un autre roi a lués le chief coupé ;
Li quens i fiert o le brant aceré.
De plein eslés, le frein abandoné,
L'espee trete, l’escu avant torné,
Venoit Enrons, l'escu devant torné ;
Li quens le voit venir tot abrivé ;
Il fist que sages, premerain a josté ;
A la retrete li a un cop doné
Mout avenant, quar il l'a assené ;
La teste o l'elme en a del bu sevré
Si soavet qu'il n'a bret ne crïé.
Li quens Guillelmes a l'autre ravisé ;
Parmi son elme li a grant cop donné.
Dex l'ama mout, qui son cop a guïé ;
Jusqu'es espaules li a le brant colé ;
Outre s'en passe, s'a Baucent galopé.
Le seme roi a li quens encontré ;
Si durement l'a de l'escu hurté
Par pou le col ne li a desloé ;
Endui li oil li sont del chief volé ;
Del bon cheval l'abati tot pasmé.
Li cuens Guillelmes a son escu combré ;
Par les enarmes li a del col osté,
Nel rendist mie por un marc d'or pesé ;
Le suen gita, celui a acolé.
Lors s'en torna poignant parmi le pré,
Le brant el poing vermeil ensanglanté.
L'uitiesme roi a si espoenté
Ne l'atendist por plain val d'or comblé ;
En fuie torne, tot a le sanc mué.
Bien s'en alast li quens a sauveté
Quant li .VII. roi le ront fort escrïe.
L'un fu Corsubles et l'autre Corboclé,
Li tierz Orribles et li quarz Aristé,
Li quint Ebrons, li siste Josüé ;
Le seme apelent d'Odïerne Esmeré ;
Filz iert Guiborc, en ses flans l'ot porté,
Si ert fillatres Guillelmë au cort nes.
Cil ont le conte entr'ex si atrapé,
De totes parz tres bien environé.
Or le garisse le roi de maiesté !
S'il en eschape, mout avra bien erré.
« Sire paratre, dist li rois Esmeré,
Por quoi m'as tu a tort desherité,
Et fors d'Orenge par traïson gité,
Et pris ma mere trestot estre mon gré,
Et mes .II. freres a grant tort decolé ?
Tant les batis, voiant tot ton barné,
Desor un marbre el pavement listé,
Que de leur sanc corurent grant li gué ;
Puis les pendis a un arbre ramé.
Sire Guillelmes, ne l'ai pas oublïé.
Par Mahomet, mout en oi grant vilté.
Fel soie je, se ja n'est comparé !
De cele teste me sera amendé. »
Respont Guillelmes :« Vos dites cruauté !
Puis que li hom n'aime crestïenté
Et qu'il het Deu et despit charité,
N'a droit en vie, jel di par verité ;
Et qui l'ocist, si destruit un maufé ;
Deu a vengié, si l'en set mout bon gré.
Tuit estes chien par droiture apelé,
Car vos n'avez ne foi ne lëauté. »
Esmeré l'ot, pres n'a le sens desvé ;
Les rois escrie :« Trop avons demoré.
Par Mahomet, ou j'ai mon chief voé,
Mar s'en ira, si l'avrons desmembré.
S'il nos eschape, mout avrons mal erré ;
A toz jorz mes nos sera reprové. »
A icest mot ont tuit esperoné ;
Les lances bessent, dont li fer sont quarré,
Guillelme fierent sor l'escu d'or bouclé.
Toz .VII. ensemble ont au conte josté,
A poi Guillelme n'ont a terre verssé ;
Mes Damedeu a le baron tensé.
Li .III. deriere ont son cheval navré
L'uns en la crope et li autre el costé,
Que li boel a pou n'en sont volé ;
C'est grant merveille que il ne l'ont tüé.
Li quens Guillelmes lor fet le brant privé ;
Mout durement a le marchis chaplé,
Toute sa force a au brant esprové,
De bien ferir a bone volenté ;
Qui il ateint a plein cop entesé
Ne li vaut arme vaillant un oef pelé.
Li .XV. roi sont si mal atorné
Que il ne sont que .III. vis eschapé.
Plus de .C. Turs a mort au brant letré,
Mes l'en le trove dedenz l'autorité
Qu'il ne fu hom de la soe bonté.

A icest cop l'a Guillelmes bien fet.
Li rois Corsuble s'en fuit tot un garet,
Et Esmeré a esperons s'en vet ;
De tost aler sont li cheval en hait.
Quant vit Guillelmes nes ateindra, ses leit,
Si s'en retorne et tint le branc nu treit.
La merci Deu belement li estoit
Quant .XV. rois ne li ont rien forfet.
Bien s'en alast a Orenge entresait,
Quant devant lui li saillent d'un aguet
 .II. roi i ot, qui sont de mal estrait ;
Ce est Arofles et Danebron qui brait ;
Onques el mont n'ot rois ou tant mal et.
« Dex, dist Guillelmes, or ai ici mal plait !
N'est pas merveille se ore me desplait,
Mes neporquant mout belement me vait.
Quant .XV. rois ne m'ont de riens mesfait,
Se por ces .II. m'en fui, ce sera lait ;
A torjorz mes iert a mes hoirs retrait.
Dex me pardoint ce que li ai meffet !
Mielz voil morir mon cors ne s'i esset.
Baucent, dist il, mout le m'avez bien fet,
De moi servir vos voi torjorz en hait ;
Et encore estes, merci Deu, fort et ret.
Ci voi venir .II. rois de mal estrait,
Ne puet remaindre que grand estor n'i ait. »

Quant li .II. roi ont Guillelme veü,
Bien le conurent, sore li sont coru.
Guillelme apelent, si sont aresteü.
« Gloz orgueilleus, vostre jor sont venu !
Mout vos avons chacié et porseü ;
Or vos avons en tel leu conseü
Ja par nul home ne serez secoru.
N'avrez garant de vostre Deu Jhesu
Que ne perdez le chief desor le bu.
Meint gentil roi as mort et confondu,
Or t'en seront li guerredon rendu.
Ne te leromes por plein val d'or fondu
Jusqu'a cele ore qu'avras le chief perdu.
— Voir, dist Guillelmes, ainz tel honte ne fu :
Poi priseront paien vostre vertu
S'encontre moi vos estes combatu
Endui ensemble, mes chascun par soi nu !
S'einsi le fetes, a pris vos iert tenu.
Lessiez m'aler, ne vos ai rien tolu :
Onques n'emblai vaillissant un festu ;
Et, se vos ai de neant irascu,
Droit en ferai de ma main nu a nu,
Soit a juïse ou a eve ou en fu,
Qu'en Aleschans ai plus de vos perdu. »
Dist Danebron :« Ne vos vaut un festu.
Mon frere as mort, le roi Marchepalu ;
 .M. paien sont par toi mort et vaincu.
Ja cist domage ne seront mes rendu,
Mes, se ja m'ame ait de Mahom salu,
Ne mangeré, si t'avré chier rendu,
Et par mon cors maté et confondu,
Et par la gueule a un arbre pendu.
— Voir, dist Guillelmes, ja n'avrez tant beü. »
Li Sarrazins point l'auferrant crenu
Et fiert Guillelme devant sor son escu ;
Desoz la boucle li a freit et fendu,
Et son hauberc depecié et rompu ;
Lez le costé li mist l'espié molu.
Dex le gari qu'an char ne l'a feru ;
Car, s'il l'eüst a plain cop conseü,
Parmi le cors eüst l'espié cosu.
« Dex, dist Guillelmes, quel cop m'a cist rendu !
Nel fis onc mes par home mescreü,
Son espié ai pres de ma char sentu ;
Mes, se Dex plest, chier li sera vendu. »
Isnelement entoise le brant nu,
Par tel aïr l'a Guillelmes feru
Desor son elme qu'il ot a or batu
Tot li trancha com un rain de seü ;
Ne vaut la coiffe un viés gant descosu
Que la cervele n'en ait jus espandu ;
Mort le trebuche enmi le pré herbu.
« Gloz, dist Guillelmes, or avez trop coru !
Ton serement as mout mal entendu ;
Mon esciant, fol plet avez meü.
De ton servise t'en ai loier rendu :
El puis d'enfer iras o Belzebu
Avec tes dieux Mahomet et Cahu. »
Dist Aarofle :« Gloz, trop avec vescu.
Ja vos donré un dolereus salu. »

Quant Aarofle voit Danebron morir,
Tel duel en a del sanc cuide partir.
Dist a Guillelme :« Ne poez mes foïr.
Par Mahomet, a cui je doi servir,
Toz l'or del mont ne vos puet garantir
Que ne vos face de male mort morir.
Or vos convient mon roide espié sentir,
Dont je ai fet meint crestïen fenir.
Ja a Orenge ne porrez revertir
A la putain que je doi mout haïr,
Qui mon neveu Tiebaut a fet honir
Par ton cors sol, et du païs issir
Outre la mer, et Orenge guerpir,
Et de sa terre chacier et desaisir.
Par Mahomet, mal li vousis tolir !
Se je del tot ne vos faz repentir,
Jamés ne puisse realme maintenir.
Mes, se ton Deu voloies relenquir,
Et Mahomet aorer et servir,
Encor porroies seüremant garir.
— Dex, dist Guillelmes, que porré devenir ?
Ce Sarrazin voi de si grant aïr
Ainz de son cors ne poi mes nul veïr ;
Si est armez, n'a garde de foïr ;
Et de m'espee ai fet l'acier croisir,
Mon cheval voi le sanc del cors issir,
Bien sent soz moi qu'il est pres de cheïr ;
Et de paiens voi la terre covrir.
Aïde, Dex, qui tot as a baillir !
Or voi je bien que pres sui de morir ;
Secor moi, Dex, par le tuen saint plesir.»

Guillelmes a le paien regardé ;
Mout le voit grant, parcreü et quarré,
De lui fu graindre un plein pié mesuré ;
N'ot si grant home en la crestïenté.
De chieres armes ot son cors adoubé
Et en son dos un blanc hauberc safré ;
Totes les manches et le cors ot ollé
De chieres pierres, qui gietent grant clarté.
En son chief ot un chapel enfermé,
De cuir de tacre bien bolli et serré,
Et par desore, son vert elme jemé
A .XXX. laz, qui tot sont botoné.
El nasel ot un charboucle soudé,
Qui plus reluit que nul cierge enbrasé.
En son col ot un fort escu bouclé,
D'or et d'azur richement peinturé,
Et de sinople par grant nobilité ;
Quatre lïons i avoit tresgité
Et un dagron sor le pomel levé.
De bandes d'or fu bien l'escu lité
Et d'auqueton et de cerf enarmé,
La guige en fu d'un chier poile roé.
Que vos diroie del paien deffaé ?
A grant merveille ot bien son cors armé :
En son poing tint un grant espié quarré,
Dont l'alemele ot un espan de lé,
Le fer devant agu et afilé.
D'un mal serpent l'avoit envenimé ;
N'est hom en terre, se l’en avoit navré,
Que maintenant n'eüst le cuer crevé.
Ceinte ot l'espee au pont d'or esmeré ;
N'a si grant home en France le regné,
S'il l'avoit ceinte au flanc par le baudré,
Que sor la terre ne traïnast plein pié ;
Une toise ot, ce dit on par verté.
Rois Plantamor la dona Salatré,
Et Salatré, li rois d'Antiquité,
Si la dona l'amiré Aceré
Par nom d'acorde de son frere Morré
Cui il avoit le chief del bu sevré.
Tant a l'espee de roi en roi alé
Que or l'a cil qui maint home a maté
Et en bataille maint estor a finé.
C'est Aarofles, le frere Desramé,
Le plus fiers Turs dont onques fust parlé.
Le Sarrazin fu mout de mal pensé.
Desoz lui ot tel destrier amené
Qui porteroit .II. chevaliers armé
De plein eslés tote jor ajorné,
Ne l'en batroient li flanc ne li costé,
Ne poil de lui n'en seroit tressüé.
Avec tot ce est de si grant biauté
Ja n'en avroie la moitié aconté.
Li quens Guillelmes l'a forment golosé ;
Deu reclama, le roi de maiesté :
« Glorïeus pere, qui me feïstes né,
Que desque ci, Sire, m'avez gardé,
Consant moi, Sire, par ta sainte bonté
Que je eüsse cel destrier abrivé.
Se a Orenge l'en avoie mené,
Je nel dorroie por une grant cité. »
Le roi paien a li quens apelé :
« Sarrazins, frere, di par ta loiauté,
Que t'ai meffet dont m'as cuilli en hé ?
Se je t'ai rien ne tolu ne emblé,
Droit t'en feré tot a ta volenté,
Si hautement vos sera amendé. »
Dist Aarofles :« Mout as or fol pensé.
Par Mahomet, ne me vient pas a gré
Que nus hom croie la sainte Trinité
Ne le bautesme ne la crestïenté
Ne que Jhesu ait point de poesté.
S'einsi le croiz com je l’ai devisé,
Que en la Virge n'eüst humanité,
Je te leré aler a sauveté
Jusqu'a Orenge la mirable cité,
Puis la rendré mon frere Desramé
Et ta moillier avra Tiebaut l'Esclé.
Par tel maniere serons nos acordé ;
Ja autrement ne sera amendé.
— Voir, dist Guillelmes, trop m'avez demandé.
Je nel feroie por plein val d'or comblé.
Voir, mielz voudroie avoir le chief copé
Et piece a piece tot mon cors desmembré
Que je guerpisse le roi de maiesté.
Trop par iés fous, n'as point d'umilité.
Fel renoiez, tis cors ait maldahez !
Je ne te pris vaillant un chien tüé,
Ne toz tes dex un denier moneé.
Quanque tu as et dit et devisé,
Desdi ge tot en l'anor Damedé ;
Sel defendré a mon brant aceré. »
A icest mot sont andui deffié.

Dist Aarofles :« Guillelmes, or m'entant.
Je me combat a toi, et sez commant ?
Crestïenté, qu'ele ne vaut naient ;
Qui sor son chief la met, a tort la prent.
Et le bautesme desdi ge ensement,
Que ne li vaut plus que trespas de vent.
Totes voz messes ne li Deu sacrement,
Voz mariages ne vos espousement,
Ne cele loi que tienent vostre gent
N'est pas droiture, ainz est souduiement ;
Itel creance vint par enchantement.
Si com l'ai dit le met en covenant.
Je sai de voir, si n'en dout de naient,
Dex est lasus desor son firmament ;
Il n'a ça jus de terre plein arpent ;
Ainz est Mahom a son commandement.
Icel nos done et l'orage et le vent,
Le fruit des arbres, le vin et le forment ;
Lui doit on croire et fere son talant.
— Gloz, dist Guillelmes, de tot ce vos desment. »
Li quens s'abaisse, vers la terre s'estent ;
Voit une lance, de son cheval la prant.
Lors s'entrevienent andui mout fierement ;
Mes li destriers Guillelme veit mout lent,
Cil au paien come quarriax destant.
Andui se fierent mout angoisseusement,
Que li escu sont percié voirement,
Ainz des hauberz n'orent deffendement,
Lez les costez sont li fer en present ;
Poi se blecierent, navré sont nequedant.
Endui se hurtent einsi tres durement
Que a la terre li uns d'els l'autre estant ;
N'i a celui qui n'ait le cors sanglant.

Li quens Guillelmes et le paiens josta.
Lor escuz percent et lor hauberz faussa,
Et li uns l'autre dedenz le cors navra,
Si que li sans contreval en cola.
Par tel aïr li uns l'autre bouta
Les cengles rompent et li poitrax quassa.
Jambes levees Guillelmes trebucha
Et Aarofles a terre reverssa.
Chascuns des hiaumes enz el sablon ficha,
Si que li cercles et le nasel brisa,
Que par la bouche le sanc vermeil raia ;
Par un petit li cuers ne leur creva.
Ainz des destriers uns ne se remua ;
Cil au paien henist et braidona,
Del nés fronchi, del pié destre hoa ;
Sele ot el dos, onques ne desboucla.
Li Sarrazins premerains releva ;
Grant fu et fort, mes onques Deu n'ama ;
II se herice, come sengler froncha.
Traite a l'espee, qui luist et verdoia,
Par les enarmes son escu enbraça ;
Son cop entoise, vers le conte s'en va.
Or le garisse cil qui le mont forma !
Si com Guillelmes contremont se hauça,
Parmi son elme le paien l'asena.
Quanqu'il ataint contreval en rasa,
Le brant d'acier un petitet glaça.
Mors fust li quens, mes l'espee torna,
Et nostre Sire qui le baron tensa.
Deci qu'a terre le brant d'acier cola ;
Mien esciant plus d'un pié i entra.
« Dex, dist Guillelmes, quele espee ci a !
Fors Durendal soz ciel meillor n'en a. »
Dist Aarofles :« Dan glouz, or i parra
De vostre Deu com il vos aidera ;
Vostre proesce jusqu'a pou fenira. »
Isnelement autre cop recovra ;
Ja le ferist, mes li quens se hasta ;
Del brant d'acier ruiste cop li dona
Parmi son elme, qui luit et flamboia ;
Tant par fu durs, que point n'en esgruna.
Li cops guenchi, par vertu devala,
Tot son escu devant esquartela ;
Mauvesement le paien assena.
Voit le Guillelmes, grant maltalant en a ;
Lui et s'espee mout forment ledenga :
« Par Deu, Joieuse, droit ot qui te blasma ;
Quant Charlemaine a Es vos me dona,
Voiant François, mout forment vos loa,
Qu'il n'ot si bone el naont fors Durendal.
Maldahé ait jamés te prisera
Ne tendra chiere nul jor que il vivra ! »
Par pou a terre li quens ne la gita.
Dist li paiens :« Mauvesement vos va ;
Vostre proesce hui cest jor vos faudra.
Qui fist t'espee ? Mauvés hom la forja. »
II tint la soe, qui luit et verdoia ;
Par tel aïr contremont la hauça,
Ja l'en ferist, mes li quens recovra ;
Par grant vertu le brant li envoia,
Que son escu li fendi et copa.
Par grant vertu Joieuse devala,
Que l’un des pans del hauberc li osta
Et le clavein rompi et desbenda.
Toute la cuisse del cors li dessevra ;
Plus d'une toise li paiens chancela,
A l'arester toz envers trebucha.
Voit le Guillelmes, Danledeu en loa ;
Lui et sa mere doucement reclama ;
De cele hanor forment le mercia.

Li quens Guillelmes a le paien veü,
Qui tint l'espee, enbracié son escu.
Mout le voit grant et hidex et corssu ;
De lui fu greindres le chief desus le bu ;
Forment redoute son brant d'acier molu.
Li ber reclaime le digne nom Jhesu
Et tint Joieuse qui Charlemaine fu.
Par tel aïr a le paien feru
Devers senestre entre col et l'escu
L'auberc li tranche, le clavein a rompu.
Par grant aïr a le brant descendu,
Toute la cuisse li dessevra del bu ;
Li quens le hurte, envers l'a abatu.
Quant il le voit enmi le pré cheü,
Sachiez de voir grant joie en a eü.
Dist a Joieuse :« Benoite soies tu !
Mien esciantre, onques mieudre ne fu. »
Le Sarrazin escria par vertu :
« Gloz, dist Guillelmes, fol plet avez meü.
A ceste espee vos ai fet tel salu
Dont je vos ai le cuer mout irascu ;
Abatue ai la vostre grant vertu.
Qui que gaeint, vos i avez perdu.
Fetes eschace de fresne ou de seü.
Or sera mes tres bien aperceü
Que vos avez Guillelme coneü,
Cil au cor nes, qui tant mal a eü,
Qui ainz n'ama Sarrazin mescreü.
Un poi vos ai de cest brant assentu ;
Cuvert paien, or a il bien paru
Que mielz vaut Dex que Mahom ne Cahu.
El puis d'enfer iras o Belzebu,
Avec ton Deu Mahomet malostru. »
Lors a sesi le bon destrier crenu ;
Li quens i monte par l'estrier d'or batu.
 .II. foiz l'eslesse parmi le pré herbu,
Et li destriers li randone menu ;
Ne s'i tenist chevrel ne cerf ramu.
« Dex, dist Guillelmes, com m'avez secoru !
Or n'ai mes garde de paien mescreü. »
Atant s'en torne, le Turc leit estendu.
Dist Aarofles :« Guillelmes, ou vas tu ?
Parole a moi, si ait t'ame salu. »

Dist Aarofles :« Guillelmes, entendez ;
Parlez a moi, gentix quens henorez.
Je voi tres bien que je sui afolez,
Ne ja de ci ne seré mes levez
Se je ne sui en charrete menez ;
Ja autrement ne seré remüez,
Car perdu ai la cuisse o tot le lez.
Mes, por Mahom, mon cheval me rendez ;
Mout richement iert vers vos rachetez :
De l'or d'Arrabe sera .II. foiz pesez,
Et voz neveus toz quites en ravrez
Qu'en prison tienent Sarrazin a noz nez. »
Guillelmes cuide qu'il die faussetez,
Por lui traïr s'est issi porpensez ;
Dist au paien :« De folie parlez !
Je nel donrai por .XIIII. citez.
Or m'en iré et vos ci remendrez
Tant que je ere de France retornez.
S'il vos anuie, sor costé vos tornez ;
Mout longuement, je cuit, i remandrez.
Cuvert paien, le tuen cors ait dahez ;
Car le cheval jamés jor ne ravrez,
Ainz l'en menré et si'n aiez mal grez. »
Ot le Arofles, par pou qu'il n'est desvez.
A haute voiz s'est li fel escrïez :
« Haï, Guillelmes, com fet cheval avez !
Par Mahomet, le meillor en menez
Qui onques fust veüz ne esgardez.
Mout amble tost et si par est soef
Hom qui sus siet ne puet estre lassez.
Tant par cort tost et si est abrivez
An vaus n'en tertres ne puet estre encombrez,
Le pire poil desus lui tressüez ;
Onques por corre ne pot estre grevez ;
Ne s'i tendroit un oisel empenez ;
Plus tost seroit une eve trespassez
Que uns poisson n'i seroit tresnoez.
Bien porteroit .II. chevaliers armez
A plein eslés .II. jorz toz ajornez,
Ja n'en seroit estanchiez ne lassez.
Onques ne fu ne seigniez ne ferrez ;
Ongles a durs plus qu'aciers retemprez.
Par lui ai ge conquis mes heritez ;
Si en estoie cremuz et redoutez
Des les porz d'Apre deci en Balesguez.
Puis que je ere desor lui adoubez
Et je tenoie mon bon brant acerez,
Puis ne doutoie ne rois ne amirez.
Par mon cors sol ai .M. homes matez,
Ainz mes sanz toi n'en fu unz eschapez.
Ha, Folatille, tant jorz vos ai gardez !
Or t'ai perdu et si sui afolez,
Et a toz jorz honiz et vergondez ;
Mes nequedent mout sui de vos irez.
Par Mahomet, ou mi cors est voez,
De vos me poise plus que de moi assez.
Quar le me rent, Guillelmes au cort nes ;
Bien l'avez point, or le me ramenez ;
Je te ferai totes tes volentez.
— Gloz, dist Guillelmes, je cuit vos me gabez.
Par saint Denis, quant de moi partirez,
Moi ne autrui jamés ne forferez ;
Ne vaudrez gueres quant vos m'eschaperez. »
Isnelement est vers lui retornez ;
Et li paiens de dolor s'est pasmez ;
N'est pas merveille, quar a mort est navrez.
De son cheval s'est li quens aclinez ;
Le brant d'acier li a desceint del lez,
De cel meïsmes li a le chief copez.
Or est li quens auques asseürez.
Del bon cheval estoit jambe aterrez ;
Et prist les armes au paien desfaez.
Isnelement s'en est li quens armez,
Puis a lacié le vert elme gemez,
Aprés a ceint le brant, qui fu letrez ;
Joieuse pent a l'arçon noelez.
Hastivement est li quens remontez,
A son col pent le fort escu bouclez.
Le Turc resemble plus c'ome qui soit nez.
Vint a Baucent, qui mout estoit lassez ;
Le frein li oste, la sele et le poitrez.
Por ce le fet li frans quens henorez
Qu'il ne soit pris ne des paiens menez ;
Et mielz corra et plus iert delivrez.
Lors s'en torna, s'est a Dex commandez.
Sa langue torne, ses latins est müez :
Grezois parole, qu'il en fu doctrinez ;
Sarrazinois resavoit il assez ;
De toz langages ert bien enlatinez.
D'armes paienes iert mout bien adoubez ;
Estrangement iert grande sa fiertez.
Baucent le suit sanz frein, tot desselez.
Dex le garisse, qui en croiz fu penez !
De paiens est veüz et avisez ;
Se il le tienent, ja sera affolez.

Vet s'en Guillelmes parmi la terre estraigne ;
C'est Urïene, qui tot anors sofraigne,
Quar ainc n'i ot un jornal de gaaigne.
« Dex, dist li quens, com dolereuse ovraigne !
En Aleschans ai perdu ma compaigne,
Ja n'iert mes jor que mis cuers ne se plaigne.
De mes neveus ma grant dolor m'agraigne,
Qu'en prison tienent li Sarrazin d'Espaigne
Desoz l'Archant, en mer, en une haigne.
Dex les secore et li saint de Bretaigne ! »
Ja n'en istront por roi ne por chastaigne ;
Se Renoart, qui maint paien mehaigne,
Ne les en giete, fet ont male gaeigne,
Mes ainz en ert perciee meinte entraigne.
Vet s'en Guillelmes, poignant vers la montaigne ;
Baucent le suit, qui mout durement seigne.
Si com Guillelmes entra en une pleigne,
Encontra il les Turs de Buriaigne,
Cels de Palerne et ceus de Gorgataigne,
Si les conduit Desreez d'Aquitaigne,
Baudus li fel a la chiere grifaigne,
N'ot si felon jusqu'as vaus d'Alemaigne ;
Onc en sa terre n'ot ne ligne ne laigne.
Cheval ot bon et en sa lance ensaigne ;
Et Desreez chevauchoit une aufeigne.
Guillelme quierent, dont il ont grant engaigne.
Quant il le voient, l'uns a l'autre l'ensaigne :
« Qui est or cil qui porte tel ensaigne ?
Armes a riches et de mout bone ovraigne.
Alons encontre sanz nule demoraigne. »

Dist Desreez :« Baudus, le filz Aiquin,
Vois tu celui qui la vient cel chemin ?
Un sor baucent le suit tot le traïn,
As armes semble Arofles mon cousin,
Le meillor roi c'onques beüst de vin ;
Onques el mont n'ot si fier Sarrazin,
Je cuit mort a le conte palazin,
Cel au cort nes, le baron de put lin.
Bien reconnois le sor baucent rossin. »
Et dist Baudus :« Par mon deu Apolin,
Au chevauchier semble mal Barbarin ! »
A icest mot s'eslessent li cosin,
Guillelme encontrent par delez un sapin.
Baudus parole, n'ot pas le cuer frarin ;
Dist a Guillelme :« Dont venez si matin ?
Ou irez vos, dites, sire cosin ? »
Li quens respont et dist en son latin,
Par grant voidie parole au Sarrazin :
« Par Mahomet, Baudus, le filz Aiquin,
Je ai lessié le roi Alipatin
Desoz l'Archant delez un pin ombrin.
La ai lessié Guillelme mort souvin,
Je l’ai ocis a mon brant acerin.
La le desarment de l’auberc doublentin
Et je m'en vois, s'en menré Acarin
Et Danebur et son frere Calpin
Et Aucebier, le frere Estormarin ;
Quar a Orenge veil estre le matin,
Guiborc prendrai et le paleis marbrin,
Bien i porroiz herbergier le matin ;
Puis la rendrai Tiebaut nostre cosin. »
Lors s'en passe outre, si tint le chief enclin ;
II le commandent a leur Deu Apolin.
Bien s'en alast li quens sor Folatin,
Mes li paien ont veü son hermin
Et ses .II. chauces, qui furent de sanguin ;
Par ce conurent n'estoit pas lor cosin.
A voiz s'escrïent tot ensemble a un brin :
« Par Mahomet, n'en irez mie einsint ;
Ne vos i vaut barat un romaisin !
Ahi, Guillelmes, fel traïtre mastin,
Tant vos savez de barat et d'engin ! »

Li Sarrazin sont de pute maniere,
Marchis Guillelme esgardent par derriere ;
Voient l'ermine, qui pant vers l’estriviere,
Et de sa chauce iert route la lasniere,
Cele de fer, dont la maille estoit chiere ;
La chauce pert, qui n'estoit pas antiere.
Voient Baucent, qui le suit la poudriere ;
Lors sevent bien c'est li quens Brace Fiere.
A voiz s'escrïent :« Fel traïtre boisiere,
Ne la garrez a pui ne a riviere ! »
Ot le Guillelmes, si dist parole fiere :
« Par Deu, glotons de mauvese maniere,
Ne vos pris toz une vil chamberere,
Quar je voi bien n'i a mestier proiere ;
Mes, se Dex plest et le baron saint Pere,
De l'un de vos feré je une biere. »
Point Folatile, qui plus cort de levriere,
Fiert Desreé devant a l'encontriere.
Ne li valut la targe une espaniere,
La veille broigne le rain de la fochiere ;
Parmi le cuer mit sa lance pleniere,
Mort le trebuche tres enmi la proiere.
Ainz que li rois ait guerpi l'estriviere,
Saisist Guillelmes l'espié o la baniere,
Plus tost s'en torne qu'aloë menuiere.
Baudus l'enchauce parmi une jonchiere
Et bien .X.M. de la gent aversiere.
Baucent acloent au pié d'une rochiere,
Tot le detranchent comme gent pautoniere ;
Et le marchis ont navré en la chiere.

Li quens Guillelmes s'en vet sor Folatise.
Baudus l'enchauce, qui durement se prise,
Cil de Palerne et cil de Malatise
Et cil de Persse et cil de Monfelise
Et cil de Sutre et cil de vers Larise.
Devant les autres le suit tot a devise
Baudus le fel, qui durement se prise ;
Sist el cheval, qui li cort de grant guise ;
Des esperons les costez li encise ;
Et cil s'en vet mout tost a garantise :
Li rois de gloire, qui tot a en justise,
Doint au paien que sa char soit malmise !
Li cuens Guillelmes n'a garde en nule guise,
Se desoz lui ne chiet son Folatise.

Veit s'en Guillelmes, li marchis au cort nes,
Sor Folatise son destrier sejornez.
Tuit sont si home ocis et decopez,
Et si neveu toz .VII. emprisonez ;
Ja n'en istront nul jor de lor aez
Jusquë il erent par Renoart gitez,
Qui encore est a Loon la cité,
En la cuisine ou il a converssé ;
Par celui erent li baron delivré.
Aprés le conte sont paien arouté ;
Par puis, par tertres ont li Turs galopé,
Mes li marchis a tant esperoné
C'une grant liue a paiens trespassé,
Dont li est vis qu'il soit a sauveté.
Tot belement a son cheval mené,
Le sor Baucent a forment regreté.
Li quens s'areste soz un arbre ramé,
Por son cheval tant qu'il ait estalé.
Ainz qu'il eüst tot son estal finé,
Voit de paiens tot le tertre rasé,
Baudus devant, le frein abandoné,
La lance droite, le gonfanon fermé.
A haute voiz a Guillelme escrïé :
« Sire Guillelmes, on vos a tant loé
Qu'il n'est nus hom de la vostre bonté,
Tornez a moi sol tant c'aions josté.
— Dex, dist li quens, par ta grant pïeté !
Cil gloz lechierres m'a hui tant ramponé,
La soe chace m'a durement grevé,
Forment m'a hui traveillié et pené,
Par lui ont hui paien Baucent tüé ;
Forment m'en poise, quar mout l'avoie amé ;
Mes par mon chief ja sera comparé. »
Vers le paien a le cheval hurté,
Et li paien ne l'a pas redouté.
De plein eslés sont endui encontré,
Leur escu sont percié et estroé ;
Mes des hauberz n'i a maille faussé.
Les lances brisent, li fust en sont quassé,
Plus d'une toise sont li tronçon volé.
Li quens Guillelmes fu mout de grant fierté ;
Par tel aïr a le paien hurté
C'andui li pié sont de l’estrié colé ;
L'arçon dariere a par mi tronçoné ;
Jambes levees l'a jus acraventé ;
Puis tant la main, s'a le cheval combré.
Mien escïentre, ja l'en eüst mené ;
Mes Sarrazin li sont pres del costé,
Plus de .L., de ferir apresté.
Voit le Guillelmes, tot le sanc ot müé.
Il trest l'espee au pont d'or noelé,
Au bon destrier a lués le chief copé :
Ne velt que l'aient Sarrazin ne Escler.
Au tor françois a .II. Turs craventé.
Poignant s'en torne, n'i a plus demoré ;
Droit vers Orenge a son chemin torné.
Or le conduie Jhesu a sauveté !
Et Sarrazin ont Baudus remonté ;
De totes parz sont paien assemblé,
Et Desramez i vint o son barné,
Ensemble o lui sont .XX. rois coroné.
Communaument ont dit et devisé,
Et tuit li rois desor Mahom juré
Qu'il nel leront a passage n'a gué
Jusquë il Paient en Orenge enserré,
Puis le prendront par vive poesté,
Si le rendront le neveu Desramé,
Tiebaut d'Arrabe, qu'il a desherité
Et de sa fame honi et vergondé.
Mes, se Deu plest, tuit erent parjuré ;
Ja ne verront ançois un mois passé
Que il seront si forment encombré
N'i avra cil, tant ait le cuer osé,
Rois, amirés, n'aumaçor ne Escler,
Qui de peor n'ait tot le sanc müé.
Se Dex garist Renoart l'aduré
Et son tinel, qu'il a grant et quarré,
Par lui seront paien desheritez.

Veit s'en Guillelmes, le marchis au vis fier,
A esperons, n'a soing de l'atargier.
Paien l'enchaucent plus de .XXX. millier,
Mes li marchis siet sor si bon destrier,
S'il ne li chiet, ne les prise un denier.
 .II. liues granz a passé averssiers ;
En un val entre, s'a puié un rochier,
Et voit d'Orenge la tor et le clochier,
Et Glorïete, son grant palés plenier,
Les murs d'areine qu'il ot fet batillier.
« Dex, dist li quens, qui tot as a baillier,
A com grant joie je m'en issi l'autrier !
Puis ai perdu tant vaillant chevalier
Ou je n'avrai mes nul jor recovrier !
Haï, Guiborc, gentix franche moillier,
Quant vos savrez cest mortel encombrier
De mes neveuz, que tant avïez chier,
Gié cuit li dels vos fera enragier. »
Li quens se pasme sor le col del destrier,
Ja alast jus, ne fussent li estrier.
Lors s'en torna poignant tot un santier ;
Poez savoir n'ot en lui qu'aïrier.
Jusqu'a Orenge ne volt resne sachier ;
Vient a la porte, s'apela le portier ;
A haute voiz commença a huchier :
« Ovre la porte, lei jus le pont glacier ;
Haste toi, frere, mout en ai grant mestier. »
Quant li portiers l'a oï si coitier,
Sor la tornele s'est alé apoier ;
Ne connut mie del marchis au vis fier,
Ne desoz lui son auferrant corssier,
Ne de l'anseigne, que il vit baloier,
Ne del vert hiaume, ne l'escu de quartier ;
Cuida qu'il fust de la gent l'averssier
Qui le vousist traïr et engignier.
Dist a Guillelme :« Or vos traiez arrier !
Car, par saint Jaque a cui je voil proier,
S'un sol petit vos voi plus aprochier,
Tel vos donré sor cel elme vergier
Que del cheval vos feré trebuchier,
Si m'aïst Dex et li bers saint Richier !
Alez vos en, traïtre losengier ;
Guillelmes doit de l'Archant repairier.
Cuidiez vos ore que nos soions berchier ? »
Et dist li quens :« Amis, ne t'esmaier ;
Je suis Guillelmes, le marchis au vis fier,
Qui en l'Archant ala son duel vengier
Por Vivïen secorre et aïdier.
Receü ai si mortel encombrier,
Mort sont mi home, n'i a nul recovrier ;
Et je meïsmes n'ai pas le cors entier. »
Li portier l'ot, prist soi a merveillier ;
De Deu de gloire se commence a seignier.

Li quens Guillelmes s'est durement hastez ;
Dist au portier :« Amis, la porte ovrez !
Je suis Guillelmes, ja mar le mesquerrez. »
Dist li portier :« Sire, un peu vos soffrez.
G'irai la sus, aparmain me ravrez. »
De la tornele s'est mout tost devalez,
En Glorïete monta par les degrez ;
Vint a Guiborc, mout s'est haut escrïez :
« Gentil contesse, fet il, quar vos hastez.
La defors est un chevalier armez
Sor un cheval, ainc ne fu veü tel.
D'armes paienes est mout bien adoubez,
Estrangement est grande sa fiertez ;
Bien resamble home qui d'estor soit tornez,
Car j'ai veüz ses braz ensanglantez ;
Mout par est grant sor son cheval armez,
Et dist qu'il est Guillelmes au cort nez.
Venez i, dame, por Deu, si le verrez. »
Ot le Guiborc, le sanc li est müez.
Ele desçant del palés segnorez ;
Vient as batailles amont sor les fossez,
Dist a Guillelme :« Vassal, que demandez ? »
Li quens respont :« Dame, la porte ovrez
Isnelement et cel pont m'avalez,
Quar ci m'enchauce Baudus et Desramez,
 .XX.M. paien as verz hiaumes jemmez.
Se ci m'ateignent, tot sui a mort livrez.
Gentil contesse, por Deu la porte ovrez
Isnelement et si vos enhastez. »
Et dist Guiborc :« Vassal, n'i enterrez.
Tote sui sole, n'a o moi home nez
Fors cest portier et un clerc ordenez
Et un enfant, n'a pas .XV. anz passez,
Et fors nos dames, qui les cuers ont irez
Por lor mariz, que mis sire a menez
En Aleschans sor paiens deffaez.
N'i avra porte ne guichet deffermez
Jusque Guillelmes soit ariere tornez,
Li gentix quens, qui de moi est amez.
Dex le garisse, qui en croiz fu penez ! »
Ot le li quens, vers terre est enclinez ;
De pitié plore li marchis henorez.
L'eve li cole fil a fil lonc le nes.
Guiborc l'apele quant fu amont levez :
« Estes vos ce Guillelmes au cort nez ?
— Oïl voir, dame, mout grant tort en avez.
Mout me merveil quant ne me ravisez ;
Je sui Guillelmes, ja mar le mesquerrez. »
Et dist Guiborc :« Sarrazins, vos mentez.
Par saint Denis, qui est mes avoez,
Ançois verré la boce sor le nes
Que devant Rome li fist rois Ysorez,
C'est une enseigne que je connois assez,
Et une plaie qui est par dedelez,
Qu'en la bataille li fist Tiebaut l'Escler,
Qu'il vos soit porte ne guichet deffermez.»

Li quens Guillelmes se hasta de l’antrer ;
N'est pas merveille, forment se doit douter,
Qu'anprés lui ot le chemin fresteler
De cele gent qui nel pueent amer.
« Franche contesse, dist Guillelmes le ber,
Trop longuement me fetes demorer.
Vez de paiens toz ces tertres raser.
Se ci m'ateignent, a mort serai livrez ;
Tot l'or del monde ne me puet garander.
— Voir, dist Guiborc, tres bien oi au parler
Que mar devez Guillelme resembler,
Car ainc nel pot nus Turs espoenter.
Mes, par cel Deu que je doi aorer,
N'i ferai porte ne guichet deffermer
Jusque je voie vostre chief dessarmer
Et sor le nes la boce as elz mirer,
Quar plusors homes se samblent de parler,
Et je sui sole, ne me doit on blasmer. »
Ot le li quens, n'ot en lui qu'aïrer ;
L'elme deslace, lait la ventaille aler.
« Dame, dist il, or poez esgarder. »
Si com Guiborc le prist a aviser,
Parmi les chans voit .C. paiens aler.
De vers Tollete venoient de preer ;
Corsout d'Averse les fist de l'ost sevrer,
Et l’amirez les avoit fet mander.
Par ex fesoit Desramé presenter
 .XXX. chaitis, qui tuit sont bacheler.
De grant seïns les orent fet noër ;
Paien les batent, que Dex puist craventer.
Dame Guiborc les a oï crïer
Et hautement Damledeu reclamer.
Dist a Guillelme :« Or puis je bien prover
Que tu n'iés mie dan Guillelmes le ber,
La Fiere Brace qu'en soloit tant loër.
Ja n'en lessasses paiens noz genz mener
Ne a tel honte batre ne devorer ;
Ja nes sofrisses si pres de toi aler !
— Dex, dist li quens, com me velt esprover !
Mes, par celui qui tot a a sauver,
Je ne leroie por la teste a coper,
S'en me devoit trestot vif desmembrer,
Que devant li ne voise ore joster.
Por soe amor me doi je bien grever,
Et la loi Deu essaucier et monter,
Et le mien cors traveillier et pener. »
L'elme relace, puis let cheval aler
Tant com il puet desoz lui randoner,
Et vet paiens ferir et encontrer.
Le premerain a fet l’escu troër,
Et le clavain derompre et desafrer ;
Parmi le cors fist fer et fust passer ;
A l'autre part a fet l'enseigne outrer,
Jambes levees l'a fet mort craventer.
Puis tret l’espee qu'il toli a l'Escler,
A un paien fist la teste voler ;
L'autre porfent deci el cerveler,
Et puis le tierz a fet mort reversser ;
Le quart fiert si qu'ainz ne li lut parler.
Paien le voient, n'i ot qu'espoonter.
Li uns a Pautre le commence a conter :
« C'est Aarofles, li oncles Cadroër,
Qui vient d'Orenge essillier et gaster.
Corrociez est, mout l'avons fet irer
Quant nos ne fumes en Aleschans sor mer ;
Je cuit que chier nos fera comparer. »
En fuie tornent por lor vie sauver ;
Toz les prisons ont coi lessiez ester.
Li ber Guillelmes les suit por decoper,
Et cil li fuient, qui n'osent demorer.
Voit le Guiborc, si commence a plorer,
A haute voiz commença a crïer :
« Venez, biau sire, or i poez entrer. »
Ot le Guillelmes, si prist a retorner ;
Vers les prisons commence a galoper,
L'un aprés l'autre vet toz deschaener ;
Puis les en rueve dedenz Orenge aler.
Et cil i vont, mes n'i porent entrer.

Quant li quens ot les prisons delivrez
Et vers Orenge les ot acheminez,
Aprés paiens s'est ariere tornez ;
Tost les ataint li destrier abrivez.
Li quens ot tret le brant, qui fu letrez ;
A .IIII. cox en a .VI. craventez.
A voiz paiene s'est li quens escrïez :
« Filz a putein, les chevaus me lerez,
Si les avra mis oncles Deramez ;
Chascun sera en sa chartre gitez.
Mout durement s'est vers vos aïrez
Por la bataille dont li estes faussez. »
Paien s'escrïent :« Si com vos commandez ;
Fetes, biau sire, totes voz volentez. »
A pié descendent, ez les vos desmontez ;
Desor cheval n'en est un sol remez.
Li dui les .II. ont par les poinz noez,
Ainz n'en i ot que .IIII. delivrez,
Cil ont les autres devant els amenez
Et les chevaus et chaciez et menez.
Droit vers Orenge es les acheminez.
« Dex, dist Guiborc, est Guillelmes faez,
Qui par son cors a tant enprisonez ?
Granz pechiez fet quant s'en est encombrés.
Sainte Marie, et car le secorez !
De paiens voi toz ces tertres rasez ;
Lasse dolente chetive, que feré ?
Se il i muert, c'est par mes foletez. »
Ele s'escrïe :« Sire, quar en venez !
Ahi, Guillelmes, franc marchis au cort nes,
Por amor Deu, qui en croiz fu penez,
Lessiez ces Turs, trop les avez grevez.
As vis deables soient il commandez ! »
Et dist Guillelmes :« Si com vos commandez. »
Ez vos le conte qu'est venuz as fossez ;
Devant la porte s'est li bers arestez
O sa grant proie, dont il i ot assez,
Et de vitaille .XV. somiers trossez.
Toz les paiens a ensemble enenglez
Devant la porte entre pont et le guez ;
La les a toz ocis et demambrez.
De ce fist mout que sages et membrez,
Qu'a norreture n'en a il nul lessez.
Dont fu la porte overte et defermez,
Et li granz ponz torneïs avalez.
Li quens i entre dolenz et abosmez,
Et les chetis qu'il ot desprisonez,
Et li hernois as paiens deffaez,
Et la vitaille et li vins et li blez.
Puis ont les pons encontremont levez,
Et les granz portes et les huis bien barrez,
A granz chaenes ont les portax fermez.
Ainz que Guillelmes se fust bien desarmez,
Vit de paiens les tertres encombrez ;
Mes ja n'iert prise la mestre fermetez
S'il n'ont ançois cels dedenz afamez.
Devant la porte se sont logiez es prez,
Tiebaut d'Arrabe et li rois Desramez,
Li rois Corssuz et li rois Aenrez,
Li rois Faburs et li rois Esmerez,
Li rois Borrel et li rois Mautriblez,
Li rois Aiax et li rois Josüez ;
Avec els fu Haucebier l'amirez,
Cil de Mautiste, li filz Matusalez ;
 .XXX. roi furent, que Persant que Escler.
Jusqu'a un an fu li sieges jurez :
N'en partiront por vent ne por orez,
S'iert prise Orenge et li murs craventez.
Mes Renoart les fera parjurez ;
Se Dex li sauve son grant tinel quarrez,
Mar i entrerent paien en cel regnez ;
Ainz que il soient le mois d'aoust passez,
N'i voudroit estre li meillor arivez
Por trestot l'or qui onques fust fondez.

Or ont paien Orenge environnee,
La terre ont arsse et environ gastee.
Guillelmes a sa teste desarmee ;
Dame Guiborc a desceinte s'espee,
L'elme li oste dolente et esploree,
Aprés li trait la grant broine safree.
Soz le hauberc li fu la char quassee,
En .XV. leus l'ot plaïe et navree,
Tote la brace avoit ensenglantee.
L'eve del cuer li est as elz montee,
Aval la face li est chaude colee ;
Voit le Guiborc, s'a la color müee.
« Sire, dist ele, je sui vostre juree,
En l'anor Deu lëaument esposee,
Et en sainz fonz bauptizee et levee ;
D'uile et de cresme fumes regeneree ;
Ne me doit estre vo parole veee.
Mes d'une chose sui mout espoentee :
S'eüst Guillelmes sa compaigne amenee,
Bertran le conte a la chiere membree,
Guichart l'enfant, qui bien fiert de l'espee,
Et Guïelin, Gautier de Pierre Lee,
Et Vivïen, dont mout sui desierree,
Et le barnage de la terre loee,
Cil jugleor fussent a l'assemblee,
Meinte vïele i eüst atempree.
N'es pas Guillelmes ! Tote en sui effraee.
— Dex, dist li quens, sainte Virge henoree,
Ce qu'ele dist est verité provee ;
A grant dolor iert mes ma vie usee.
Franche contesse, n'i a mestier celee ;
Ma compaigne est trestote a mort livree ;
En Aleschans la fu desbaretee,
N'en i a nul n'ait la teste copee.
Fuïz m'en sui, n'i a mestier celee ;
N'i poi avoir ne foison ne duree,
Si m'ont chacié tote jor ajornee. »
Guiborc l'entent, la color a müee ;
De la dolor est a terre pasmee.
Quant se redresce, idont s'est dementee :
« Haï,fet ele, lasse maleüree,
Or puis je dire que sui achetivee,
Par moi sont ja meinte jovente usee.
De com fort ore je fui de mere nee !
Sainte Marie, roïne coronee,
Quar fusse je et morte et enterree !
Ma grant dolor n'iert jamés oublïee
Iknt que je soie en la terre boutee. »
Adont i ot mainte lerme ploree.

Mout fu li dels en Orenge pesant ;
Plore Guiborc, des autres ne sai quant.
« Sire, dist ele, ou est remés Bertrant
Et Guïelin et Guichart le vaillant,
Gautier de Termes, Gaudins et Guinement,
Et Jocerant et li preuz Viviant
Que je norri o moi plus de .VII. anz
Et li barnages, qui mout estoit vaillant,
Que vos baillai sain et sauf et parlant
Mout lieement, quant en fustes tornant ?
— Dame, dist il, mort sont en Aleschant.
Tant i ot Turs, Sarrazins et Persant,
Les Yndiant et les Sarragoçant,
Cels de Palerneetles lons Gorgatant,
Et cels de Sutre et tot les Agolant,
Les Mincenax et tot les Aufriquant,
Cels de Mautiste, les filz Matusalant ;
Borrel i fu o ses .XIIII. enfant
Et Desramez et Haucebier le grant ;
Bien i ot .XXX., que rois que amirant,
Et .C.M. Turs et tant Popeliquant.
Nos i ferimes a noz espiez tranchant.
Sor toz les autres s'aïda Viviant,
Mout le fist bien le palazin Bertrant,
Girart mes niés, de Commarchis li frant,
Guichart li preuz, Gaudin et Alinant,
Mais Vivïens ne fu onques fuiant,
Ne por nul home un sol pié reculant,
Mes des paiens fu la plenté si grant
Et tant i vint des nés et des chalant
Et des dromonz et des escoiz corant
Que tant n'en vit nus hom qui soit vivant :
D'escuz et d'armes fu covert li Archant,
Contre un des noz i ot bien .C. Persant.
Mort sont mi home, n'i a nul eschapant,
Et je meïsmes navrez parmi les flant.
Tant i estui, sanz mençonge disant,
Qu'en .XXX. leus fu rouz mes jazeranz,
Toz fu quassez mes vers elmes luisanz,
Sus les espaules par les laz depandant.
Ne me blasmez se je en sui fuiant.
— Non faz je, sire, Jhesu vos soit aidant ! »

Granz fu li dels el palés seignoriz :
Les riches dames regretent lor maris
Et les danzeles regretent lor amis ;
Li dels enforce et li huz et li criz.
Dist Guiborc :« Sire, est donc Bertran ocis,
Gaudins li bruns et Guichart li gentis,
Gautier de Termes, Girart de Commarchis,
Et Guïelins li bons, li eschevis ?
— Nenil voir, dame, encor est chascuns vis ;
Dedenz lor nés les tienent paien pris,
Mes mort i est Vivïens li hardiz.
Ançois i ving que il fust toz fenis ;
Bien est confés, la Damedeu merciz,
Communïez del pain qu'est beneïz.
Sor un estanc le lessai hui matin,
Desoz un abre qui estoit tot floriz ;
Saluz vos mande, n'en vueil estre traïz. »
Et dist Guiborc :« Damedeu Jhesucrist
Reçoive s'ame en son saint paradis !
Mout est granz dels que si tost est feniz. »
Puis a parlé a loi d'empereriz :
« Sire Guillelmes au cort nés le marchis,
Ne soiez pas vileins ne esbahiz,
Ne vers paiens recreanz ne matiz.
N'avez pas terre entre Orliens et Paris,
Ançois l'avez el regne as Arrabis.
Ja en Orenge n'avrez pés .XV. dis,
Jusque Tiebaut en estera seisiz,
Mes ce n'iert ja jusqu'au jor del joïs,
Quant ti neveu sont vis, ice me dis,
Et ancor as et paranz et amis.
Mande secors en France a Saint Denis
A ton serorge, au fort roi Looÿs,
Et si vendra ti peres Aymeris ;
En sa compaigne amenra toz ses filz
Et son lignage, qui est poesteïs ;
Si secor cels que Sarrazin ont pris,
Ainz qu'il s'en aillent outre la mer chaitis.
— Dex, dist Guillelmes, qui en la croiz fus mis,
Fu onques dame tant fust de sages dis ?
Or me consaut Dex et sainz Esperis ! »

Et dist Guiborc, la dame segnorie :
« Sire Guillelmes, ne vos esmaiez mie ;
Alez en France secors querre et aïe.
Quant le savra Hermengart de Pavie,
La vostre mere, que Jhesu beneïe,
Et Aymeris a la barbe florie,
Tost manderont por lor chevalerie
Et par la terre la riche baronie ;
Ta fiere geste qui est tant seignorie
Secorra vos en la terre haïe.
— Dex, dist Guillelmes, dame sainte Marie,
Par tantes foiz avré lor olz banie,
La gent de France penee et traveillie
Ja ne crerront mesagier qui lor die
Que ma compaigne soit si morte et perie.
Dame Guiborc, bele suer, doce amie,
Ceste parole n'iert ja en France oïe
Par mesagier qu'en nel tiegne a folie.
Ja n'en movra por ce chevalerie.
Si je n'i vois, ne me vaut une alie ;
Mes je n'iroie por tot l'or de Pavie,
Ne vos leroie entre la gent haïe.
Par cel apostre qu'en quiert en Romanie,
Mauvés seroie et pleins de felonie
Se en Orenge vos avoie guerpie. »

« Sire Guillelmes, dist Guiborc en plorant,
Car i alez par le vostre commant,
Je remaindré en Orenge la grant
Avec les dames, dont il a ceenz tant.
Chascune avra son hauberc jazerant,
Et en son chief un vert elme luisant,
Et au costé avra ceint son bon brant,
Au col l'escu, el poing l'espié tranchant ;
Si sont çaienz chevaliers ne sai quant
Que recousistes a la gent mescreant.
Desor ces murs monteront la devant,
Bien deffendront se Turs vont assaillant.
Je iere armee a loi de combatant
D'auberc et d'elme et d'espee tranchant.
Par cel apostre que quierent peneant,
N'i a paien, Sarrazin ne Perssant,
Se je l'ateing d'une pierre en ruant,
Ne le conviegne cheoir de l'auferrant. »
Ot le Guillelmes, Guiborc vet embraçant.
Par grant pitié se vont entrebesant,
Li uns por l'autre vet de dolor plorant.
Tant vet Guiborc Guillelme deproiant
Qu'en France ira, ce li a convenant,
Por le secors dont il sont desirrant.

« Sire Guillelmes, dist Guiborc la senee,
Vos en irez en France la loee,
Si me leras dolente et esgaree
Entre tel gent dont point ne sui amee,
Dedenz Orenge enclose et enserree ;
Et vos irez en la terre asazee.
Mainte pucele i verras coloree
Et mainte dame par noblesce acesmee ;
Je sai tres bien tost m'avras oublïee ;
Lués i sera vostre amor atornee,
Ariere dos serai mise et boutee ;
Mout tost avras ceste terre oublïee.
Que querrïez en iceste contree
Ou vos avez tante peine enduree,
Tant fein, tant seif et tante consirree ? »
Ot le Guillelmes, s'a Guiborc regardee ;
L'eve del cuer li est as elz montee,
Aval la face li est jus avalee,
Moilliez en ot la renge de s'espee.
Guiborc enbrace, si l'a reconfortee ;
Mout l'a sovant besiee et acolee.
Dist li quens :« Dame, ne soiez trespensee ;
Tenez ma foi, ja vos ert afiee,
Que je n'avré chemise remüee,
Braie ne chauce, ne ma teste lavee,
Ne mengeré de char ne de pevree,
Ne bevré vin ne espice colee
A mazelin ne a cope doree,
Se l'eve non, icele m'iert privee,
Ne mangerai foasce buletee,
Fors le gros pain ou la paille iert trovee,
Ne ne jerré desor coute emplumee,
N'avrai soz moi lincel, cortine ovree,
Fors la süere de ma sele afeutree,
Et itel robe comme j'avrai portee,
Ne ja ma bouche ne sera adesee,
S'iert de la vostre besiee et savoree
En cest paleis, dont li erre est pavee. »
Lors l'a Guillelmes besiee et acolee ;
Adont i ot meinte lerme ploree.
Sor Folatille est la sele posee
Et li freins mis, la testiere noee,
Toute la croupe de fer acovetee ;
Bien ot armé le piz et l'eschinee,
Fort l'ont estraint d'une sorcengle lee ;
Soz le palés le tint on en l’estree.
Li quens s'arma sanz nulle demoree :
En son dos a une broine jetee,
Cele au paien qui fu de Val Fondee ;
Mout par est riche, de fin or est safree.
Quant li quens l'ot vestue et endossee,
Son elme lace sor la coiffe doree
A .XIII. laz d'une saie goutee ;
Onc n'ot plus riche jusqu'a la mer Betee,
Aroffle fu del puis de Val Fondee,
A cui li quens ot la teste copee.
Grant fu Guillelmes, s'ot la brace quarree ;
Dame Guiborc li a ceinte l'espee ;
Li clers Estiene a sa targe portee,
Li quens la prist, s'a la guige acolee ;
Puis s'en devale de la sale marbree,
Vint au perron soz l'olive ramee ;
Tote sa gent est aprés lui alee ;
Monte el cheval qui la crope ot mellee ;
Puis prist l'espié, ou l'enseigne est fermee ;
Lors fu Guiborc dolante et esploree.
« Sire, dist ele, vos m'avez espousee,
En l'anor Deu benoiete et sacree,
Por vos sui ge crestïene clamee,
Et en seint fonz bautizee et levee,
D'uile et de cresme en Deu regeneree ;
Toute ma terre vos fu abandonee.
Si com tu sez que je foi t'é portee,
Remembre toi de ceste lasse nee ! »
A icest mot chiet a terre pasmee ;
De son cheval l'a li quens relevee,
Puis l'a besiee et bien asseüree.
Mout doucement l'a li quens confortee
Et sa mesnie a a Deu commandee :
De Guiborc prie qu'ele soit bien gardee
Et la citez vers Sarrazins tensee.
Lors fu la porte overte et defermee ;
Li quens s'en ist un pou ainz l'ajornee,
Aprés lui ont la porte reserree.
Li quens chevauche belement a celee :
Devant le jor espoissa la nüee.
Si comme l'aube parut et fu crevee,
Voit de paiens une compaigne armee,
Qui ont la terre vers Tolete praee.
Li quens Guillelmes a la route eschivee,
A destre torne parmi une valee.
Cil li demandent a mout grant alenee :
« Qui estes vos ? N'i a mestier celee. »
Li quens respont, s'a sa langue tornee,
Grezois parole, s'a sa reson müee :
« C'est Aarofles del puis de Val Fondee.
Entor Orenge vois gaitant la contree,
Que ne s'en isse Guillelmes en amblee. »
Quant paien l'oent, si li font enclinee ;
Atant s'en tornent, n'i font plus demoree.
Li quens Guillelmes trespassa une pree ;
Entre .II. monz encontre une valee
Bien a li quens sa voie acheminee.
Dex le conduie, qui fist ciel et rosee !
Dame Guiborc a sovent regretee.

Veit s'en li quens, le marchis Fiere Brace,
Sor Folatille, son bon destrier d'Arage.
Sovent regrete Guiborc au cler visage,
L'eve del cuer li a moillié la face.
Passa un tertre, si aqueut son voiage ;
Mout li pesa au col la pesant targe.
Li quens chevauche, qui Dex croisse barnage,
Forment menace la pute gent sauvage.
Tant vet li quens par pleins et par boscaje,
Que une nuit ne prist il herberjaje ;
Ce li est vis de repeirier trop targe ;
Si ne redoute ne mal tens ne orage,
Ainz n'arestut a port ne a passage,
Vient a Orliens, Loire passë a nage.

Veit s'en Guillelmes, qui Diex soit en aïe ;
Ainz c'une nuit ne prist herbergerie.
Vient a Orliens, Loire passe a navie,
Puis remonta el destrier de Sulie ;
Parmi la vile a sa voie acuillie.
Borgois nel voit qui a l'autre ne die :
« Et ou va cist armez sanz compaignie ? »
Li chastelains a la novele oïe ;
Aprés Guillelme point parmi la chaucie.
Il li demande par mout grant estoutie :
« Qui estes vos ? Vassal, nel celez mie ;
Armez avez nostre cité cerchie.
Ne sai se estes ou roberre ou espie,
Mes, par la foi que doi sainte Marie
Et Sainte Croiz, que l'on aore et prie,
Se vos n'avez mout bone avoerie,
N'en partirez sel tendrez a folie. »
Lors point avant, s'a la targe saisie ;
Par tel aïr la envers lui sachie
Par poi del col ne li a esrachie.
« Gloz, dist Guillelmes, le cors Deu te maudie !
A mout grant tort certes me contralie.
Lessiez ma targe, si ferez cortoisie ;
Mout l'ai portee, forment m'a traveillie.
Chevaliers sui, si fetes vilenie ;
Si m'aïst Dex, n'ai soing de gaberie. »
Li chastelains fu pleins de felenie ;
Com plus li quens envers lui s'umelie,
Tant li fet plus orgueil et estoutie ;
Mout le porsache par sa targe florie.
« Dex, dist Guillelmes, qui tot as en baillie,
De .C.M. Turs m'avez salvé la vie
Et uns seus hom me ledenge et chastie,
De sa parole me honit et conchie,
Et si vilment me porsache et manie !
Mielz voil morir que je ne le ledie. »
Treite a l’espee, qui d'or est enheudie,
Ce fu Joieuse, ou durement se fie.
Le chastelain en fiert desoz l'oïe ;
Jusqu'enz el piz est l'espee glacie ;
Mort le trebuche. La vile est estormie ;
As armes corent, la bancloche est bondie.
Guillelmes torne devant une abaïe ;
Mainte saiete ont sor lui decochie,
En son hauberc et en l'escu fichie
Et el cheval, mes il ot garentie,
La couverture, dont la maille est treslie.
« Dex, dist Guillelmes, dame sainte Marie,
Hui en cest jor me soiez en aïe !
Or voi je bien montee est la folie,
Ja i morré plus tost qu'en paienie.
Se jes desport, ne m'espargneront mie,
Quar gent de borc sont de grant aatie ;
N'i a mesure puis qu'ele est commencie. »
A icest mot lor fet une envaïe ;
Au brant d'acier les detranche et esmie ;
La n'ot mestier Guillelme coardie.
Li borjois fuient, s'ont la place guerpie,
Droit vers le pont ont lor voie acuillie.
Encontré ont mout grant chevalerie,
De Looïs ert sevree et partie.
Hernaut i ert en cele chevauchie,
Chil de Gironde, qui tant ot baronie ;
Frere ert Guillelme a la chiere hardie,
Si le porta Hermengart de Pavie,
La franche dame, que Jhesu beneïe

Grant fu la noise et li criz enforça ;
Li quens Guillelmes durement s'aïra,
Ainz des borgois un sol n'en espargna,
Plus de .L. au brant en detrancha,
Toute la rue vers le pont les chaça.
Isnelement ariere retorna,
D'Orliens issi, que plus n'i demora,
Le grant chemin vers Estampes torna.
Ez vos Hernaut, qui en Orliens entra,
Grant compaignie de chevaliers mena.
La gens d'Orliens avec lui s'aüna.
« Sire, font il, malement nos esta.
Un chevalier, qui par ici s'en va,
Le chastelain, biau sire, ocis nos a
Et des borgois tant que conte n'i a,
Por sol itant que l'en li demanda
Por quoi armez par ici trespassa. »
Et dist Hernaut :« Savez quel part il va ?
— Oïl, biau sire, vers Paris s'adreça ;
Tot le chemin d'Estampes s'en torna
Sor un cheval, nus si grant n'esgarda ;
Tot iert covert de fer, ce nos sembla. »
Hernaut l'entent, ses armes demanda ;
L'auberc vesti et son elme laça,
Isnelement sor son cheval monta,
Prist un escu, une lance empoigna ;
Ensemble o lui .X. chevaliers mena.
D'Orliens issi, a esperons s'en va ;
Demie liue ses conpagnons passa,
Guillelme ateint, qui soef chevaucha ;
Tint une lance, c'un borjois esracha.
Hernaut le voit, hautement l'escria :
« Par Deu, vassal, mauvesement vos va.
A la cité vos covient venir ca ;
La gent le roi iluec vos jugera. »
Et dist Guillelmes :« Mal ait por vos ira !»
Point Folatille, la resne li lacha ;
Hernaut ses freres vers lui esperona.
Tant com chevax desoz els randona,
Se vont ferir, l'uns l'autre n'espargna ;
Les lances brissent, la plus forte quassa
Li quens Guillelmes son frere si heurta
Que del cheval envers le trebucha ;
Voit le li quens, si le contralia :
« Par Deu, vassal, mout petit vos ama
Qui a Guillelme joster vos envoia,
Celui d'Orenge, qui ja repos n'avra ;
Plus dolant hom ne but ne ne menga.
Ja li marchis plus ne vos tochera. »
Son cheval prist et si li ramena.
Hernaut le voit, tot le sanc li mua ;
Au grant corsage et as elz l'avisa,
De son chier frere forment se merveilla.
Il sailli sus, par l'estrier l'embraça,
Plus de .C. foiz la jambe li besa.
Voit le Guillelmes, des elz del chief plor
De ce c'ot fet mout forment li pesa,
Mes de son frere mie reconut n'a.
Son cheval prist et si li presenta
Pàr grant amor et monter li rova.

Quant Hernaut ot Guillelme conneù,
Adonc fu liez, onques mes si ne fu.
II li escrie :« Biau frere, dont viens tu ?
Ge sui Hernaut, que tu as abatu.
Mout par sui liez quant ton cop ai senti
Or sai ge bien que tu as grant vertu ;
Par poi ne m'as parmi le cors feru,
Mes je n'ai mal, merci au roi Jhesu. »
Guillelmes l'ot, grant joie en a eu,
A pié descent del bon destrier crenu,
Chascuns osta del chief son elme agu.
Hernaut le bese et sovent et menu
Les elz, la face et le col et le bu ;
Devant sa bouche fist Guillelmes escu,
Qu'onc a sa bouche ne toucha nu a nu.
Li chevaliers i sont poignant venu ;
Quant le connurent, chascuns li rent salu.
Communalment sont a pié descendu
Defors Orliens enz en un champ herbu ;
La sont assis soz un arbre foillu.
Li quens Guillelmes lor a tot conneü
Le grant damage que il a receü
En Aleschans, ou la bataille fu :
« Mort sont mi home, mes neveuz ai perdu.
Bertran ont pris li paien mescreü,
Gaudin le brun et Guichart retenu,
Et .V. des autres, dont mout sui irascu.
Devant Orenge sont a siege venu.
N'i ai lessié ne juene ne chenu,
Fors sol la gaite et un clerc asolu ;
 .XXX. chaitis sont avec remasu,
Que je rescous a un roi mescreü ;
Tant par sont feble n'ont force ne vertu.
Chascunne dame a son hauberc vestu,
L'espee ceinte et lacié l'elme agu ;
Pou ont vitaille, vin et froment molu.
Se a brief terme ne sont secoreü,
Prise ert Orenge, arsse et destruite a fu. »
Hernaut l'entent, tot a le sanc meü ;
D'une loee n'a un mot respondu.

Quant voit Guillelmes Hernaut ne respont mie,
Ne puet müer qu'en plorant ne li die
Par grant amor et doucement li prie :
« Dites, biau frere, ferez me vos aïe ?
— Oïl voir, sire, je ne vos faudré mie
Tant com je aie dedenz le cors la vie. »
Et dist Guillelmes :« Dont ne vos targiez mie.
Fetes savoir Hermengart de Pavie,
La nostre mere, que Jhesu beneïe,
Et Aymeri a la barbe florie,
Qu'il me secore vers la gent paienie.
A Looïs irai a Saint Denise,
Proieré lui por Deu, le filz Marie,
Qu'il me secore o sa grant olz banie,
Mes je crain mout que il ne m'escondie,
Ou il me charge de sa chevalerie,
De cels de France la riche baronie. »
Et dist Hernaut :« Ne vos esmaiez mie.
A Monloon, la fort cité garnie,
La doit tenir une feste joïe,
Mout i avra de la chevalerie ;
De Vermendois i doit fere partie ;
Mes pere i ert o mout bele mesnie.
Alez i, sire, ne sai que plus vos die.
Or et argent et destriers de Sulie
Vos charcheré, et ma chevalerie. »
Li quens Guillelmes durement l'en mercie,
Mes n'en mena vaillissant une alie.
Hernaut besa, mes la bouche a genchie ;
Plorant departent enmi la praarie.
Ainz que Hernaut viegne a Orliens la vile,
Encontra il Aymeri et s'amie.
Li quens Guillelmes a sa voie acuillie ;
Jusqu'a Estampes n'i a resne sachie.
La nuit i vint, si prist herbergerie,
Puis remonta el destrier de Surie ;
Sa targe mist en une renderie.
Ainz qu'il reviegne, sera arse et broïe,
Quar feus i prist, qui destruit l'abaïe.

Li quens Guillelmes pensa de l'esploitier,
Son elme trosse et son hauberc doublier.
Tant a erré sor l’auferrant destrier
C'un dïemenge, devant le droit mengier,
Si com la gent venoient del mostier,
Entre en Loon Guillelmes au vis fier.
Parmi la rue commence a chevauchier ;
Bien resemble home qui venist d'ostoier.
Mout le gaberent garçon et pautonier
Por le cheval, qu'il virent si plenier.
Dist l'un a l'autre :« Bien semble estre lanier ;
Onc mes nus hom ne vit si grant destrier,
Deable l'ont si haut fet encrochier.
Voiz com est grant, com resemble aversier. »
Li quens se test, n'a cure de tencier ;
Outre s'en passe, n'en volt nul aresnier.
Devant la sale avoit un olivier,
La descendi de l’auferrant corssier.
Si garnement ne furent pas entier,
Ainz sont derouz et devant et derrier ;
Ceinte ot l'espee, dont li pont fu d'or mier.
François le voient, n'i ot que merveillier,
Mes n'i ot cil qui l'osast aresnier.
Sus el paleis le veit uns mes nuncier,
Que la fors est venu un escuier
« Onc ne vit on nul si grant chevalier.
S'il fust armez, bien semblast sodoier.
Je cuit qu'il vient por France chalengier.
Ainz mes nus hom ne vit prince tant fier ;
Si grant corssage fet bien a resoignier. »
Li rois l'entent, prist soi a merveillier,
De Deu de gloire se commence a seignier ;
De ce qu'il ot prist soi a embronchier.
Sus as fenestres vet li rois apoier
Por esgarder le marchis au vis fier.

Li quens Guillelmes descendi au perron,
Mes ne trova escuier ne garçon
Qui li tenist son auferrant gascon.
Li bers l'atache a l’olivier roon ;
Cil qui le voient sont en mout grant friçon,
Plus le redoutent que l’aloe faucon.
A Looïs el palés le dist on
Qu'il a aval, descendu au perron,
Un escuier, bien resemble baron.
« Ne sai s'il est chevaliers ou hauz hom ;
En tote France n'a nul de sa façon.
Grant a le cors, le vis et le menton,
Le regart fier assez plus d'un lïon ;
Ceinte a l'espee, dont a or est li pon.
Amené a un destrier arragon ;
Megre a la teste, si a gras le crepon,
Bien ateindroit a l'olivier amon ;
Mout a bon frein, d'or i a meint bouton,
Et la sele est de l'ovre Salemon.
Uns hiaumes pent devant a son arçon,
Deriers trossé son hauberc fremillon,
Mes n'a entor forrel ne gamboison ;
Blanche est la maille assez plus d'auqueton.
Mout par son grant andui si esperon,
Et a vestu un mauvés siglaton,
Et par desoz un hermin peliçon.
Haut a le nés par desus le guernon,
Et granz les braz, les poinz quarrez enson,
Ample narine et de cheveus foison ;
A grant merveille resemble bien felon. »
François l'entendent, mout sont en grant friçon,
N'i a celui n'en bessast le menton.
Dist Looÿs :« Quar m'i alez, Sanson.
Puis me venez renuncier sa reson.
Bien enquerez qui il est et son non,
Et dont il est et de quel regïon.
Tex puet il estre mal voisin i avon. »

Dist Looÿs :« Sanses, quar m'i alez,
Mes gardez bien ceenz ne l'amenez
Jusque je sache de quel terre il est nez.
Tex puet il estre, sachiez par veritez,
Mal le veïsmes entrer en ce regnez.
Alez tost, frere, gardez n'i demorez.
— Sire, dist Sanse, si com vos commandez. »
II s'en torna, s'avala les degrez ;
Vient a Guillelme soz l'olivier ramez ;
Nel connut mie, si l'a il salüez,
Puis li demande :« Sire, dont estes nez ?
Com avez non ? Gardez nel me celez,
Et si me dites de quel part vos venez.
— Voir, dist Guillelmes, aparmain le savrez.
Je ai a nom Guillelmes au cort nez,
Si vien d'Orenge, durement sui lassez.
Vostre merci ce cheval me tenez
Tant que je soie del paleis retornez ;
A Looÿs iert mi besoing contez.
— Sire, dist Sanses, un petit vos sofrez ;
Por Deu vos pri que ne vos aïrez.
G'irai lasus el paleis seignorez,
Au roi sera mi mesage contez.
Sire Guillelmes, aparmain me ravrez,
Ci m'envoia, ja mar en douterez. »
Et dist Guillelmes :« Amis, dont vos hastez.
Dites le roi, ja mar li celerez,
Que je vien ci povres et esgarez.
Or verrai je s'onques fui ses privez ;
Contre moi viegne et ses riches barnez
Car au besoig est amis esprovez ;
Se lors li faut, puis n'i a seürtez.
— Sire, dist Sanses, si com vos commandez.
Foi que vos doi, je li dirai assez ;
Mon voil feroit li rois trestoz vos grez. »
Atant s'en est el palés retornez,
Et dist au roi :« Sire, vos ne savez ?
Ce est Guillelmes, qui tant est redoutez.
Par moi vos mande qu'encontre lui alez. »
Looÿs l'ot, vers terre est enclinez ;
Dist a Sanson :« Alez, si vos seez,
Que ja par moi ne sera regardez.
As vis deables soit il hui commandez,
Tant nos avra traveilliez et penez.
Ce n'est pas hom, ainz est uns vis mafez.
Maudahez ait et el col et el nés
Qui ce est bel que il est arivez. »
Li rois s'asist marriz et trespensez.
Cil chevalier avalent les degrez
Cui li quens ot les garnemenz donez,
Les piax de martre, les hermins engolez,
Et les haubers et les elmes gemez,
Et les espees et les escuz boclez,
L'or et l'argent, les deniers moneez,
Les palefroiz, les destriers sejornez.
Quant il le virent qu'il iert si deramez,
Onques n'i fu baisiez ne acolez ;
Mauvesement fu li quens salüez,
Mes par contraire fu assez apelez,
Et d'uns et d'autres escharniz et gabez ;
Soventes foiz fu li quens ramponez ;
Ausi com d'ome qui chiet en povretez,
Jamés n'i ert ne cheriz ne amez.
Et dist Guillelmes :« Seignor, grant tort avez.
Je vos ai mout et cheriz et amez,
Mes biax avoirs sovente foiz donez,
Deniers et robes et chevax presentez.
S'or ne vos doing, ne doi estre blasmez,
Car en l'Archant fui toz desbaretez.
Mort sont mi home, n'i a nul eschapez.
Ocis i est Vivïens l'alosez,
Et je meïsmes fui en .XV. leus navrez.
Ne sai qu'en mente, fuians m'en sui tornez.
De ma grant perte sui forment adolez.
Entor Orenge a .C.M. Turs armez ;
Asise l'a li forz rois Desramez,
Ensemble o lui .XXX. rois coronez ;
Jusqu'a un an est li sieges jurez.
Dame Guiborc, qui tant vos a amez,
Par moi vos mande que vos la secorez.
Por Deu, baron, preigne vos en pitez !
Aïdiez moi, grant amosne ferez. »
Quant cil l'oïrent, onc mot n'i ot sonez ;
Guillelme lessent, es les vos retornez ;
El paleis montent par les amples degrez.
Li gentix quens est ariere remés,
Encui savra dant Guillelme au cort nés
Com povres hom est de riche gabez,
S'il est avant ou ariere boutez.
Et de ce dist li vileins veritez :
« Qui le suen pert cheüz est en viltez. »

Or fu Guillelmes dedesoz l'olivier.
Tuit le guerpirent et laissent estraier ;
Onc n'i remest sergent ne escuier.
Encui savra Guillelmes au vis fier
Com povres hom puet a riche pleidier.
« Dex, dist li quens, qui toz puez justicier,
Com est honiz qui il convient prïer !
Se ge portasse et argent et or mier,
Cist m'enorassent et tenissent plus chier.
Por ce qu'il voient que d'aïe ai mestier,
Me tienent vil com autre pautonier ;
Nis establer ne volent mon destrier. »
Li quens s'asist, n'ot en lui qu'aïrier ;
Sor ses genolz a mis le brant d'acier,
Sovente foiz regrete sa moillier.
Grant noise meinent serjant et escuier,
Enz el paleis rentrent cil chevalier.
Rois Looïs les prist a aresnier :
« Ou est Guillelmes, li marchis au vis fier,
Qui tant nos fet pener et traveillier ?
— Sire, font il, la jus soz l'olivier. »
Looïs prist un baston de pomier,
A la fenestre s'est alez apoier,
Et voit Guillelme plorer et lermoier.
Il l'apela et commence a huchier :
« Sire Guillelmes, alez vos herbergier.
Vostre cheval fetes bien aesier,
Puis revenez à la cort por mengier.
Trop povrement venez or cortoier !
Dont n'avez vos sergent ne escuier,
Qui vos servist a vostre deschaucier
Ne qui tenist vostre auferrant destrier ?
— Dex, dist li quens, com or puis enragier,
Quant cil se peine de moi contralïer
Qui me deüst aloser et proisier,
Et desor toz amer et tenir chier.
Mes, par celui qui le mont doit jugier,
Se je me puis en cel paleis fichier,
Ja ne vendra ainz demain l'anuitier,
Se il me velt einsi contralïer,
De ceste espee, dont le pont est d'or mier,
Li cuit je bien la teste reoignier
Et meint des autres dedenz le sanc baignier.
Mar m'i mostrerent ne orgueil ne dangier !
Ainz que m'en parte, voil a els conseillier
Par tel maniere, se je puis esploitier,
Que mon corage i vodrai essaier. »
Lors commença les elz a rooillier,
Les denz a croistre et la teste a hochier.

Or fu Guillelmes toz seus soz l'olivier.
Assez s'oï ledir et ramponer,
Et Looïs fet son huis bien garder,
Que n'i puet hom ni issir ne entrer,
Tot por Guillelme, qui tant fet a douter.
Voit le Guillelmes, del sans cuide desver,
De mautalant commance a tressüer.
Un franc borgois, Guimar l'oï nomer,
L'en meine o lui, si l'a fet osteler,
Et son cheval richement establer.
A une table l'a fet la nuit souper ;
Mes onc li quens n'i volt de vin gouter,
Ne de blanc pein une mie adeser.
Gros pein de seigle fist li quens aporter ;
De cel menjüe, si but de l'eve cler,
Car il ne volt envers Guiborc fausser.
Li frans borgois li prist a demander :
« Sire Guillelmes, gentix, nobles et ber,
Si bel mengier volez vos refuser ?
Por quoi le fetes ? Nel me devez celer !
S'il vos desplest, jel feré amender.
— Nenil, beau sire, ainz fet mout a loer ;
Mes a Orenge, quant je m'en dui torner,
Plevi ma fame, Guiborc o le vis cler,
N'en gouteroie, si li voil afier,
Tant que seroie ariere el retorner.
Vostre merci, ne vos en doit peser. »
Et li borgois lessa atant ester.
Aprés mengier font les napes oster,
Au gentil conte font son lit atorner
De riches coutes et de dras d'outre mer ;
Mes onc Guillelmes n'i volt couchier aler.
Fresche herbe et jons fist li quens aporter ;
Sor sa suiere s'en vet le ber couchier :
Vers sa moillier ne se volt parjurer.
Onques n'i pot dormir ne reposer,
N'onques la nuit ne fina de penser,
Jusqu'au matin que il se volt lever.
A l'oste fit son auberc aporter,
Enmi la chambre l'est alez endosser ;
Son brant d'acier ne volt mie oublïer.
« Sire, dist l'oste, ou devez vos aler ?
— Voir, dist Guillelmes, bien le vos doi conter.
G'irai lassus a Looïs parler
Por le secors et querre et demander.
Mes, par celui que l'en doit aorer,
Tex le me puet escondire et veer,
Et ma parole et ma reson blasmer,
Et vers le roi m'aïe destorber
Que chierement le ferai comparer ;
Et, si naient me volent contrester,
Por quoi vers els me facent aïrer,
Le roi de France cuit je tost desposer
Et de son chief fors la corone oster. »
Quant li borjois l'oï issi parler,
Par grant poor commença a trambler.
Et li marchis ne volt plus demorer ;
De l'ostel ist, si commence a aler
Droit a la cort, que au roi velt parler.

Li quens Guillelmes est de l'ostel issuz ;
Souz son bliaut fu son hauberc vestuz,
Et tint son brant soz son mantel repuz.
Sus el paleis est li marchis venuz,
Onc n'i ot huis qui li feïst refuz.
Dedanz la sale vint li quens irascuz ;
Mout i trova contes, princes et duz,
Et chevaliers et chauz et cheveluz
Et gentis dames vestües de bofuz,
De dras de soie, de poile a or batuz.
Li quens Guillelmes fu mout bien conneüz,
Mes povrement fu entr'ex receüz :
Por ce qu'il ert si povrement vestuz,
Onc n'i ot hom qui li deïst saluz,
Nis la roïne, dont fu tres bien veüz,
Qui essaucier et amer le deüst ;
Del tot en tot i fu mal conneüz.
Vit le Guillelmes, mout en fu irascuz ;
Desor un banc, s'ala soier toz muz ;
Petit s'en faut qu'il ne lor soit coruz.
Ainz que d'iluec fust li quens remeüs,
Fu Aymeris au perron descenduz,
En sa compaigne avoit .VII. XX. escuz.
Grant fu la noise et li criz et li huz ;
Frans s'estormirent, es les vos sailli sus ;
Contre Aymeri en est li rois issuz.
Or croit Guillelme sa force et sa vertuz :
S' Ermengart puet, bien sera secoruz.

Au perron est descenduz Aymeris
Et Hermengart, la contesse jentis.
Avec li ot les .IIII. de ses filz :
Bernart le preu, Buevon de Commarchis,
S'i fu Guibert et Hernaut li floriz ;
Mes n'i fu mie Aÿmers le chaitiz :
En Espaigne est, a Saint Marc de Venis ;
N'i a repos ne par nuit ne par dis.
Ainz qu'Aymeris fust el palés voutis,
Li fu encontre ses gendres Looïs
Et la roïne au gent cors segnoris.
Mout fu li quens henorez et servis,
Et Hermengart, qui tant ot cler le vis,
La franche dame, qui tant mal a sentis.
El faudestuel ont Aymeri asis,
Dejoste lui le roi de Seint Denis
Et la contesse joste l'empereris.
Li chevaliers ont les sieges porpris
Enmi la sale, c'onc n'i quistrent tapis.
Soef i flaire et la rose et le lis,
Et li encens est es encensiers mis ;
Cil jugleor ont lor vïeles pris.
Grant joie meinent el palés segnoris ;
Mout i avoit et de ver et de gris,
Mais ainz le vespre que li jorz soit fenis,
Avra poor trestoz li plus hardiz ;
Nis l'empereres voudroit estre a Paris,
Et la roïne en sa chambre a Senliz,
Car dant Guillelmes au cort nés, li marchis,
Se siet toz seus correceus et marris,
Irez et fel et mout maltalentis.
« Dex, dist li quens, com or sui entrepris,
Quant je voi ci mon pere et mes amis,
Ma franche mere, dont fui soef norris,
Que ne vi mes .VII. anz a acompliz !
Tant ai soufert, trop sui vil et honis ;
Se ne me venge, je enrageré vis.
Or me conselt Dex et Saint Esperiz. »
A icest mot est sus li quens saillis,
Onc de l'espee ne fu li poinz guenchis.
Enmi la sale vint devant Looÿs.
« Jhesu de gloire, li rois de paradis,
Sauve celi de cui je fui nasquis,
Et mon chier pere, mes freres, mes amis,
Et il confonde cel mauvés roi faillis
Et ma seror, la pute meretris,
Par cui je fui si vilment recuillis
Et a sa cort gabez et escharnis.
Quant descendi soz l'olive floris
Onc de ses homes n'i ot grant ne petis
Qui me tenist mon destrier arrabis.
Mes, par les seinz que Dex a beneïs,
N'iert por mon pere, qui lez lui est asis,
Jel porfendroie deci qu'an la cervis. »
Ot le li rois, le sanc li est foïs,
Et la roïne vousist estre a Senliz
Ou a Estampes ou au borc Saint Denis.
N'i a Francois ne fust espoeris ;
Dist l'un a l'autre :« Guillelmes est marris !
Mar le veïsmes entrer en cest païs. »

Quant Hermengart a veüson enfant
Et Aymeris, mout en furent joiant.
Del faudestuel saillirent maintenant,
Guillelme embracent et derriere et devant.
Li .IIII. frere le vont mout acolant ;
Besier le voudrent, mes il se vet tornant,
La soe bouche de la lor eschivant ;
Par le paleis s'en vont resbaudissant.
Li quens Guillelmes vet son pere contant
Le grant domage c'a eü en l'Archant,
Que li ont fet Sarrazin et Persant,
Et tot issi com il s'en vint fuiant,
De toz ses homes n'en mena un vivant,
Et Vivïen lessa mort en l'Archant
A la fonteine, dont li doit sont corant,
Et com paien le vindrent enchauçant,
Qui en menerent le palazin Bertrant,
Et Guïelin et Guichart le vaillant,
Girart de Blaives, Gautier le Tolosant,
Hunaut de Saintes et Fouques de Melant.
« Guiborc lessai en Orenge la grant ;
La l'ont asise li paien mescreant ;
 .XXX. roi sont et .XIIII. amirant.
Dedenz Orenge lor vet vie faillant :
Pou ont vitaille, mout en sont sofretant.
En cest païs venoie por garant
A Looïs, cest mauvés recreant ;
Mes je voi bien que cuer li va faillant :
Dedenz sa cort m'a fet vilein semblant.
Mes, par l'apostre que quierent peneant,
Ainz que m'en parte, en feré un dolant,
Et ma seror, la pute mescreant. »
Looïs l'ot, si s'en vet embronchant ;
Dont vousist estre a Hui ou a Dinant.
Et François furent quoi et mu et tesant ;
De lui aidier n'i a nul qui se vant.
Li uns a l'autre le vet soef disant :
« Quex vis deable porroient sofrir tant ?
Onc n'i alerent tant chevaliers vaillant
C'onc puis en France en fust uns reperant ;
Mar acointames Guillelme et son boubant ;
Car lait Orenge, a maufé la comant !
S'ait Vermendois jusqu'au port de Guiscant. »
Par le paleis furent mu et tesant,
N'en i a nul, tant ait le cuer vaillant,
Por lui aidier en ost parler avant ;
Tuit furent mu, li petit et li grant.
Por Bertran plore dant Bernart de Brubant,
Et Bueves plore por Girart son enfant.
Dame Hermengart fu droite en son estant,
A sa voiz clere se vet mout escriant :
« Par Deu, François, tuit estes recreant !
Aymeris sire, or te va cuer faillant !
Beau filz Guillelmes, ne te va esmaiant ;
Par cel apostre que quierent peneant,
Encor ai ge un tresor eissi grant
Ne le trairoient .X. bues en charoiant ;
Tot le donrai, n'en remaindra besant,
As soudoiers qui seront combatant ;
Et je meïsmes i seré chevauchant,
L'auberc vestu, lacié l'iaume luisant,
L'escu au col et au costé le brant.
Por ce se j'ai le poil chenu et blanc,
S'ai je le cuer hardi et combatant ;
Si aideré, se Deu plest, mon enfant.
Puis que seré armee en l'auferrant,
N'enconterrai Sarrazin si vaillant
Que je ne fiere de mon acier tranchant.
Mar i entrerent li Turc ne li Persant. »
Aymeris l'ot, soef s'en vet riant
Et de pitié mout tendrement plorant,
Et tuit si filz de dolor lermoiant.
A dant Guillelme vet le cuer engroissant ;
A cels de France dira ja son talant,
Ja parlera par mout ruiste samblant.

Or fu Guillelmes en la sale pavee ;
Soz son mantel tenoit nue s'espee.
Sa vesteüre fu route et despanee,
Braies ot neres, chemise deslavee.
Et si avoit la teste herupee,
Amples narilles, nés haut, chiere levee,
Et gros les poinz et la brace quarree ;
Lonc ot le cors et la poitrine lee,
Les piez voutiz et la jambe formee,
Entre .II. elz pleine paume d'entree ;
N'ot si fort home jusqu'a la mer Betee.
Sa seror a fierement regardee,
Qui d'or avoit la teste coronee ;
Lez le roi sist, qui l'avoit espousee.
Li quens l'esgarde par mout grant aïree ;
Par mautalant a la color müee,
Les grenons lieve, s'a la teste crollee.
En haut parole, s'a la chiere levee :
« Looïs sire, ci a male soudee.
Quant a Paris fu la cort assemblee,
Que Charlemaine ot vie trespassee,
Vil te tenoient tuit cil de la contree.
De toi fust France tote desheritee,
Ja la corone ne te fust otroiee,
Quant j'en sofri por toi si grant mellee
Que maugré aus fu en ton chief posee
La grant corone, qui d'or est esmeree ;
Tant me douterent n'osa estre veee,
Mauvaise amor m'en avez hui mostree. »
Dist Looïs :« C'est veritez provee.
Or vos en iert Ponor guerredonee,
Que tote France vos iert abandonnee. »
Blancheflor l'ot, s'est en haut escrïee :
« Voire, dist ele, s'iere desheritee !
Or ont deable fete ceste acordee ;
Mau chief puist prendre par qui est porparlee ! »
Guillelmes l'ot, si l'en a regardee.
« Tes toi, dist il, pute lisse provee ;
Tiebaut d'Arrabe vos a ensoinantee,
Et meinte foiz comme putein folee ;
Ne doit pas estre ta parole escoutee.
Quant tu menjües ta char et ta pevree,
Et bois ton vin a ta cope doree,
Claré, piment ou espice colee
Delez ton feu pres de ta cheminee,
Quant es rostie et tres bien eschaufee
Et de luxure esprise et alumee,
Dont ne vos membre de noif ne de gelee,
De grant bataille ne de grant consirree
Que nos sofrons en estrange contree
Dedenz Orenge, vers la gent deffaee ;
Petit vos est comment viegne la blee.
Pute mauvese, vil lisse abandonnee,
Mout m'avez hui ma parole blasmee
Et vers le roi m'aïe destornee ;
Li vif deable vos ont or coronnee. »
Passa avant, del chief li a ostee,
Voiant François l'a a terre jetee.
Parmi les tresces l'a Guillelmes cobree ;
Isnelement mist la main a l'espee,
Ja li eüst mout tost la teste ostee,
Par home nul ne li fust deveee,
Quant Hermengart li a des poinz ostee ;
Guillelme embrace et les poinz et l'espee.
Et la roïne s'en fuit eschevelee,
Toute marrie, bien resemble desvee.
Dedenz sa chambre s'en est fuiant entree,
De la poor chiet a terre pasmee.
Sa bele fille l'en a amont levee,
C'est Aaliz, la cortoise henoree,
Une pucele, s'est plus blanche que fee ;
Les elz ot vers, la face coloree ;
Il n'ot si bele jusqu'a la mer Betee.
« Dame, dist ele, ou fustes vos alee ?
A grant merveille vos voi espoentee.
— Par foi, ma fille, je dui estre afolee.
Li quens Guillelmes est en ceste contree ;
Je le trové en la sale pavee,
Et mon chier pere a la barbe mellee,
Ma franche mere, que Dex ot amenee.
S'ele ne fust, ma vie fust finee :
Li quens Guillelmes m'eüst mal confessee.
Au roi avoit aïe demandee ;
Por sol itant que je li oi veee,
Me dut avoir la teste reoingnee.
Gardez, ma fille, ma chambre soit fermee,
A la grant barre apoïe et serree ;
Car, s'il i entre, a mort serai livree. »
Dist Aaliz :« Mout par fustes desvee
Quant a mon oncle deïstes ramponee,
Le meillor home qui onc ceinsist d'espee,
Par cui vos estes roïne coronee,
De toute France damë et avoee,
Qu'an cest honor vos a il alevee.
S'avez dit chose que a lui desagree,
Li vif maufé vos i orent portee ;
Par un sol pou ne vos ont encontree. »
Dist la roïne :« Fille, mout ies senee ;
Bien ait or l’ore qu'en mes flans fus portee !
Ce que tu diz est veritez provee :
Par lui sui je essauciee et levee,
Roïne et dame de la terre clamee.
Or m'otroit Dex icele destinee
Que vers mon frere puisse estre racordee,
Que ceste chose puisse estre pardonee. »
Atant s'asist la roïne esploree,
Sovant se claime lasse, maleüree ;
Et Aaliz s'est forment dementee.
De la chambre ist tote desafublee ;
La rose semble en moi la matinee,
Ele est plus blanche que n'est noif sus gelee,
Et de color si bien enluminee
Si bele dame ne fu onc esgardee,
Mien esciant, ne el siecle trovee.
Vestüe fu d'une porpre roee,
Sa crine crespe fu a or galonee ;
Le passet vet, s'a la teste enclinee.
Grant noise oï en la sale pavee ;
François disoient entr'ex a recelee :
« La roïne a Guillelmes vergondee.
S'en li lessast, mout tost l’eüst tüee.
Mauvesement l'a Looïs tensee.
Chier dut avoir Orenge comparee.
A mal eür fust ele onques fondee !
Tante jovente sera par lui finee.
Vez del deable com a la teste lee !
Mal esperite li est el cors entree.
Vez com il a cele chiere enbrasee !
Ainz que la cort soit encui desevree,
Sera s'espee, ce cuit, ensanglantee
Et de nos cors soilliee et maillentee.
Mes pleüst Deu, qui fist ciel et rosee,
Que il fust ore outre la mer Betee
Ou en Egipte, en terre desertee,
Ou el palage dedanz la mer salee,
Une grant pierre entor le col noee !
Si seroit France d'un maufé delivree. »
Atant ez vos Aaliz la senee ;
Toute la cort est sor li reversee,
François la voient, chascun l'a salüee ;
Quens Aymeris en ses braz l'a combree,
Et si .IIII. oncle l'ont forment acolee.
Dame Hermengart, la contesse honoree,
As piez Guillelme s'est si tost presentee,
Por la roïne li a merci crïee.
Li quens s'abesse, si l'a amont levee.
« Dame, dist il, buer fussiez onques nee !
Par cele foi que je vos ai portee,
Ja ne verroiz enquenuit la vespree
Qu'avrai del roi abatu la ponee. »

Or fu Guillelmes en la sale voutie ;
De mautalant a la face rougie,
Et tint l'espee toute nue sachie,
Parmi le heut l'a forment empoignie.
A ses paroles n'i a nul quel desdie.
Il font que sage, nel mescreez vos mie,
Quar tex peüst esmovoir la folie
Que il fendist del brant jusqu'en l'oïe.
N'i a si cointe ne de tel baronie
Qui sa parole ne sa reson desdie,
Et Looïs tint sa chiere embronchie ;
Toute la sale fu si coie et serie
Com s'en eüst la messe commencie ;
Li quens Guillelmes demaine grant ruistie.
Atant es vos la pucele ensaignie ;
Vestüe fu d'un poile d'Aumarie ;
Les elz ot vers, la face colorie,
Il n'ot si bele deci qu'en paienie.
Del parage est de la geste enforcie,
Del plus tres fier qui onques fust en vie.
La damoisele fu mout bien enseignie ;
Vint a Guillelme, que n'i quist compeignie ;
Devant lui est la bele agenoillie,
Le pié li a et la jambe embracie.
« Mercis, biaus oncles, por Deu le filz Marie,
Vez ci mon cors, fai en ta commandie.
Se il te plest, la teste aie tranchie,
Ou je soie arsse et en un feu lancie,
De toute France, s'il vos plest, essillie.
N'en quier avoir vaillissant une alie,
Ainz m'en iré come povre mendie,
Mes qu'a mon pere soit l'acorde otroïe
Et a ma mere, qui por vos est marie ;
Jamés nul jor, ce cuit, ne sera lie.
Quant vos desdist, mout fist grant deablie ;
Pardonez li, oncle, ceste foïe.
Se tant est ose que jamés vos dedie,
Morir me fai en chaude poiz boillie. »
Guillelmes l'ot, li cuers li atendrie
Por la pucele, qui doucement li prie,
Que il se pense que tant est seignorie
Et son franc cuer si li enseigne et prie,
Si li a dit :« Bele suer, douce amie,
Ma bele niece, Jhesu vos beneïe !
Levez vos sus, trop estes traveillie.
— Non feroi voir, mielz voil estre enfoïe,
Si que la vie me soit del cors partie,
Que je m'en lieve ains m'avrez otroïe
La concordance et vostre ire apaïe. »
Et Hermengart mout doucement li prie :
« Biau filz Guillelmes, por Deu le filz Marie,
Ne fere au roi en sa cort vilenie
Por sol ta niece, qui tant est eschevie,
C'est la plus bele de toute ta lignie. »
Et Aymeris, ses peres, l'en chastie :
« Biau filz Guillelmes, lei ester ta rustie ;
Ta volenté sera toute acomplie. »
Ot le li rois, envers lui s'umilie :
« Voire voir, sire, tot a sa commandie. »
Ot le Guillelmes, li cuers li asoplie ;
Dont s'abessa, la pucele a haucie,
Sa volenté bonement li otrie ;
La damoisele en plorant l'en mercie.
Or est en lui mout s'ire refroidie
Et sa raison durement adoucie.
Dedanz son fuerre a l'espee mucie,
Hernaut la baille, et il l'a estoïe.
Mout en fu lie Hermengart de Pavie ;
Por la roïne a mout tost envoïe
 .II. chevaliers, qui sont de sa mesnie,
Et s'i ala li dus de Normandie ;
Ensemble o lui Garins de la Gastie.
Cil l’en menerent en la sale voutie,
Et ele i vint, mout en fu esmaïe.
Li cuens Guillelmes par la main l'a saisie,
Puis li a dit :« Bele suer, douce amie,
Forment me poise que vos ai laidengie.
Issi vait d'ome qui mautalant eigrie :
Mout a tost fet une grant musardie.
Voiant la cort en ferai amendie.
— Sire, dist ele, ne sui mie marrie ;
Ja n'i avrai honte ne vilenie.
Mes freres estes, mout en sui repentie ;
Se j'ai dit chose dont m'aiez enhaïe,
J'en souferrei, s'il vos plest, tel hachie
Que del paleis m'en irai despoillie,
Trestoute nue sanz chemise vestie,
Jusqu'au mostier Saint Vincent l'abaïe. »
Dont s'agenoille, a ses piez s'umelie ;
Le pié li baise, s'a la jambe enbracie.
Li quens Guillelmes l'en a amont drecie,
Enz en la face l'a .IIII. foiz besie.
Dex ! Com or est la bele Aaliz lie.
Feite est l'acorde, qui qu'en poit ne qui rie.
Or est la cort durement resbaudie ;
Grant joie meinent trestoute la mesnie.
Mout fu la cort por Guillelme essaucie :
Li rois commande la table soit drecie,
Cele qui est a fin or entaillie.
Ce a Guillelmes conquis par s'estoutie ;
Issi vait d'ome qui orgueillex chastie :
Ja n'en jorra s'il mout bel nel manie.
Cil jugleor meinent tel taborie ;
Mout i avoit bele chevalerie.

Grant fu la joie sus el paleis plenier.
Li rois a fet sa grant table drecier,
Cele qui fu ovree a eschequier.
L'eve ont cornee a un corn menuier.
Quant ont lavé cil baron chevalier,
Aval les tables s'asïent au mengier.
Aymeris sist dejoste sa moillier
Au mestre dois en l'estage plenier ;
Et l'emperere qui France a a baillier
Sist aprés lui, mout le dut avoir chier,
Et la roïne, a son flanc senestrier ;
Et li marchis Guillelmes au vis fier
Sist o ses freres, que durement ot chier ;
Lez lui sa niece, qui mout fist a proisier,
C'est Aaliz, ou il n'a qu'enseignier,
Que Renoart reçust puis a moillier ;
Mes Looÿs ne le vost otraier,
Li quens Guillelmes la li fist esposer.
Cil Renoart ocist puis Haucebier
En Aleschans el grant estor plenier,
 .VII.M. des autres de la gent aversier.
Hui mes commence chançon a enforcier,
Onc tel ne fu des le tens Olivier,
De Renoart, qui ocist Loquifier.
La conquist il une loque d'acier,
Qu'il ne donast por un mui de deniers ;
 .M. Sarrazins en fist puis baaillier.
De Loquiferne abati le clochier,
Que Sarrazin avoient fet drecier,
Si establi un seignori mostier,
Quant ot ocis .VII.M. d'averssier,
Si qu'en Egypte n'i lessa que brisier
Por nostre loi monter et essaucier.
Dex l'en rendi un gloriex loier :
Avec les anges en fist l'ame aeisier.
A nostre conte devons nous repairier ;
Bien soit de l'ame qui le fist commencier.
Grant fu la noise sus el palés plenier,
As tables sieent cil baron chevalier ;
 .C. damoisel i furent boteillier
Et autretant servirent au mengier.
Des riches mes ne convient pas pleidier ;
Tant en i ot que nes vos puis prisier.
Li quens Guillelmes, li marchis au vis fier,
Manda son oste Guimar et sa moillier ;
Dejoste lui les assist au mengier ;
Mout les ennore Guillelmes le guerrier.

Grant fu la cort en la sale a Loon ;
Mout ot as tables oisiax et venoison.
Qui que menjast la char et le poisson,
Onques Guillelmes n'en passa le menton,
Ainz manga torte et but eve a foison ;
Mout s'en merveillent cil chevalier baron.
Quant ont mengié et beü a foison,
Les napes ostent escuier et garçon.
Li quens Guillelmes mist le roi a reison :
« Que pensez vos, dist il, le filz Charlon ?
Secorras moi vers la jeste Mahon ?
Ja deüst estre li olz a Carrïon. »
Dist Looÿs :« Et nos en parleron ;
Et le matin savoir le vos feron,
Ma volenté, se je irai ou non. »
Guillelmes l'ot, si taint comme charbon ;
De mautalant en froncist le guernon.
« Comment, deable ! dist il, si plaideron ?
Ce est la fable du tor et del mouton ;
Mout a a fere qui plessier veut felon. »
Il s'abessa, si a pris un baston,
Et dist au roi :« Vostre fié vos randon ;
N'en tendrai mes vaillissant un bouton
Ne vostre amis ne serai ne vostre hom,
Et si vendrez, ou vos voilliez ou non. »
Hernaut se dresce, qui rous ot le menton ;
Dist a Guillelme :« Or oiez ma reison.
Li rois dira son talent et son bon.
Retien ton fié et nos tuit t'aideron :
Je et mi frere ensemble o toi iron. »
Dist Aymeris :« Fieblement en parlon ;
Bien deüst estre Francë en son bandon ;
Seneschaus est, s'en a le gonfanon.
Aidier li doivent par fine egardoison,
Et qui li vee, s'en prangne vangoison :
Trop est mes filz a escharnir hauz hon ;
Mes, par l'apostre qu'en quiert en Pré Noiron,
Se n'en avoient mi oir retratïon,
Qu'en nel tenist a fine traïson,
Des plus hauz homes de France le roion
Feroie metre .VII. XX. en ma prison.
Tex est or sires qui sembleroit guiton.
Plessier doit l'en orgueilleus et felon ! »
Aaliz l'ot, si respont son aion :
« Aymeris, sire, bien ait ceste raison.
Qui li faudra, ja s'ame n'ait pardon
Que l’en nel pende ausi comme larron. »
Dist la roïne o la jente façon :
« Aymeris, pere, par le cors saint Sanson
N'avra en France vaillant un esperon
Ne soit Guillelme del tot a son bandon,
Mes bien lor poit el nés et el guernon. »
Looïs l'ot, si dreça le menton ;
Ja parlera tot a lor garison.

Quant Looÿs ot Aymeri parler,
Riens que il voille ne li ose veer,
Car il le crient, sel velt mout agreer.
Guillelme vit, si commence a penser,
Car mout le vit esprandre et enbraser.
S'il ot poor, ne l'estuet demander ;
Car son lignage voit entor lui ester.
Le chief enbronche, si commence a penser ;
Tel poor ot onques n'osa parler.
Voit le Guillelmes, del sen cuide desver ;
Par mautalant le prist a apeler :
« Looïs sire, dist Guillelmes le ber,
Quant l'en te volt del tot desheriter
Et fors de France et chacier et giter,
Je vos reting, si vos fis coroner :
Tant me douterent ne l’oserent veer,
Et a mon pere vos fis ma suer doner.
Plus hautement ne la sot marïer,
Ne je ne soi en nul leu asener
Ou tu peüsses meillor fame trover.
Quant tu veïs que je t'oi fet monter,
Par droite force la corone porter,
Toz tes barons fis a ton pié aler,
N'i ot si cointe qui l'osast deveer,
Tu me vousis France quite clamer
Et la moitié d'outre en outre doner,
Mes je ne voil envers toi meserrer ;
Ainz me lessasse toz les membres coper.
Tu me juras, que l'oïrent ti per,
Se en Orenge m'asailloient Escler,
Ne me faudroies por les membres coper,
Mes or te voi envers moi parjurer. »
Looïs l'ot, si commence a plorer,
Par grant amour commença a parler :
« Sire Guillelmes, mout fetes a loër ;
Por vostre amor ferai m'ost asembler,
De par ma terre venir et amasser :
Cent milliers d'omes porrez o vos mener.
Je n'i puis mie a ceste foiz aler :
Grant mestier ai de ma terre garder ;
Vostre merci, ne vos en doit peser. »
Et dist Guillelmes :« Ce fet a mercïer.
Looïs sire, ne vos quier remüer,
Bien savrons l'ost et conduire et mener. »
Li rois de France ne volt plus arester ;
Les olz a fet et semondre et mander,
Tentes et trés a fet apareillier.
Quant ce fu fez sanz gaires demorer,
Lors veïssiez ces cuisines fumer,
Les venoisons a ces vallez porter,
Et ces estives et ces grelles soner ;
A grant merveille fut bel a escouter.
 .C. milliers d'omes i poïssiez numbrer,
Toz deffensables por lor armes porter ;
Granz fu li olz, mout fist a redouter.
Enz el paleis fu Guillelmes le ber ;
Aval la sale commence a esgarder.
De la cuisine vit Renoart torner
Parmi un huis et el paleis entrer,
Toz iert nuz piez, n'ot chauce ne soller ;
Grant ot le cors et regart de sengler,
En tote France n'ot si grant bacheler,
Ne si fort home por un grant fés lever,
Ne mielz seüst une pierre giter.
Si grant fés porte, sanz mençonge conter,
Une charrete avroit mout a porter,
Et s'iert iniax ; n'ot en France son per.
Le mestre queu l'ot fet la nuit toser,
A la palete nercir et macherer,
Trestot le vis li ont fet charboner.
Cil escuier le prennent a gaber,
De granz torchons li pristrent a rüer,
Et l'un sor l’autre et empaindre et bouter.
Dist Renoart :« Quar me lessiez ester,
Ou, par la foi que j'ai a saint Omer,
Au quel que soit le ferai comparer.
Sui ge or fox que l'en doie asoter ?
Vilainement poëz voz gas mener ;
Je n'ai voir cure de tot vostre joer.
Lessiez m'en pés, ne vos quier adeser. »
Et dist li uns :« Or as tu dit que ber.
Renoart frere, quar m'apran a muser. »
A icest mot lesse la paume aler ;
Ou haterel li va grant cop donner
Si que la sale fist tote resoner.
Dist Renoart :« Or puis trop endurer. »
Parmi les flans le vet mout tost combrer,
 .III. tors le torne, au quart le let aler.
Si durement le hurte a un piler
Ront li les costes, le cuer li fet crever
Et de la teste andeus les elz voler
Et la cervele et espandre et versser.
Dont veïssiez ces escuiers irer ;
Plus de .L. corent por lui tüer,
Qu'il avoit fet toz sor lui aïrer.
A granz maçues le voudrent lapider,
Quant Aymeris commença a jurer
Saint Nicolas, que l'en doit aorer :
« N'i a si cointe, se li voi adeser,
Que ne li face endeus les elz voler ! »
Et por itant l'ont tuit lessié ester.
Li quens Guillelmes vet le roi demander :
« Sire, dist il, qui est cel bacheler
Que j'ai veü as escuiers gaber ?
A cel piler l'en vi ore un hurter
Si que les membres li a fet toz froër.
Par saint Denis, mout fet a redouter. »
Dist Looïs :« Je l'achatai sor mer
De marcheanz, .C. mars i fis doner.
Ensemble o moi le fis ça amener ;
Et cil me distrent filz fu a un Escler,
Assez sovant li ai fet demander
Qui fu ses peres, mes onc nel volt nomer.
Por sa grandor nel poi onques amer,
En ma cuisine l'ai puis fet demorer.
Autre mestier ne li vols onc doner,
Onc nel voil fere bautizier ne lever.
 .IIII. muis d'eve li ai veü porter
A un tinel et a son col lever.
Onc de sa force n'oï home parler. »

Guillelmes a Renoart regardé ;
Mout le vit grant et corssu et quarré.
Tot nu piez est, si drap sont desciré,
De la cuisine sont teint et enfumé :
Le mestre queus l'avoit la nuit tosé,
A la paiele nerci et charboné ;
Le vis ot teint trestot et mascheré.
Juenes estoit, n'ot pas .XX. anz passé,
Grenons li poignent selonc le suen aé.
Mout estoit biax, mes l'en l’ot asoté.
En tote France n'ot nus de sa bonté,
Ne si hardi, si preuz ne si osez ;
Mes une teche l'avoit mout empiré :
Ja tant n'eüst une chose amembré,
Ainz qu'il eüst une traitie alé,
Que meintenant ne l'eüst oublïé.
Se ce ne fust, je vos di por verté,
N'eüst tel home en la crestïenté.
Li escuier l'ont empeint et bouté,
De granz torchons et feru et rüé ;
Chascuns tenoit un grant baston caré ;
Se il osasent, ja l'eüsent tüé ;
Mes Aymeris lor a bien deveé.
Mout l'ont entrex escharni et gabé,
Des aguillons l'ont en main leu navré.
Dist Renoart :« Or ai trop enduré ;
Se plus i sofre, dont aie je dahé !
Par saint Denis, mar m'i avez navrez ;
Li aguillon seront chier comparé. »
En ses .II. braz en a .IIII. combrez,
Si durement l'un a l'autre hurté
A pou li cuer ne lor furent crevé.
 .II. en saisist, ja fussent afronté
Quant Looïs a François escrïé :
« Or tost, dist il, chaciez hors cel maufé ! »
Renoart l'ot, qui le roi a douté ;
Fuiant s'en torne et François l'ont hüé.
En la cuisine s'en vet le cuer iré,
Aprés lui a l'uis clos et bien fermé.
Et en aprés a son tinel combré,
Dont il avoit mainte jarle porté ;
Sainte Marie Renoart a juré,
Se il i vienent, tuit seront afronté ;
Ja n'i avra haut ne bas deporté.
Onc puis n'i ot François si alosé
Qui vers lui aut, tant l'orent redouté,
Quar forment furent de son cop effreé.
Guillelmes a Looïs demandé
Quex hom estoit et ou il l'a trové.
Li rois respont qu'il l'avoit acheté
De marcheanz .C. mars d'argent pesé,
Desoz Palerne, ou furent arivé.
« Et cil me distrent filz fu a un Escler,
Ensemble o moi l'en ai ça amené.
Por ce quel vi si grant desmesuré,
Ne sai que monte, si l'ai cuilli en hé ;
Ne l'ameroie por tote m'erité.
En ma cuisine a lonc tens conversé,
Plus de .VII. anz, ce cuit, i sont passé.
Assez sovant li avons demandé
Qui il estoit et de quel parenté ;
Mes onc n'en volt dire la verité.
Sovent m'a dit et mainte foiz rové
Qu'il recevroit sainte crestïenté ;
Mes je li ai tot adés deveé.
De haut parage est, jel sai de verté.
En la cuisine l'a on tot asoté.
Quatre muis d'eve a mainte foiz porté
A un tinel et par lui sol levé ;
Autant mengüe com dui vilain barbé,
Mes de sa force n'a nul home soz Dé,
N'en paienie n'en la crestïenté.
Mout est ireus et plains de cruauté :
Je ne gart l'eure qu'il nos ait toz tüez. »
Guillelmes l'ot, s'en a un ris gité ;
Le roi apelle, si l'a araisoné :
« Looïs sire, par la vostre bonté,
Donez le moi, si vos en savrai gré,
Si l'en merrai o moi en mon regné.
Par cele foi que je vos ai porté,
Je li dorré a mengier a plenté. »
Ce dist li rois :« A vostre volenté !
E vos l'aiez, quar mout me vient a gré ;
Je le vos doing, sire, par amistié. »
Li quens Guillelmes l'en a mout mercïé,
Ne fust si liez por l'or d'une cité ;
Le roi en a par amor acolé.
Renoart a son tinel regardé,
Forment l'en poise quant le vit enfumé ;
Par maltalant l'a a terre gité,
Si durement que parmi l'a froé,
En .II. moitiez rompu et tronçoné.
Sainte Marie a Renoart juré
Qu'il voudra fere plus grant et plus quarré,
Sel gardera tot tans en son aé.
Bien a .VII. anz que il l'a devisé.

Rois Looïs ne se volt oublïer ;
De par sa terre a fet ses olz mander,
Desoz Loon venir et assembler.
 .C. milliers d'omes i poïst on nombrer,
Toz deffensables por lor armes porter ;
Granz fu li olz, mout fist a redouter.
En la cuisine est Renoart le ber ;
Aval Loon ot ces grelles soner,
Et en la sale ces chevaliers joër
Et l'un a l'autre de l'ostoier parler.
Soventes foiz ot Guillelme nomer,
Qui l'ost de France doit en l'Archant mener.
Des elz del chief commença a plorer,
Par soi meïsmes se prist a dementer :
« Hé ! las, dist il, com devroie desver !
 .C. milliers d'omes deüsse en ost mener,
Rois d'Espaigne estre et corone porter ;
Et or m'estuet la cuisine garder
Et le feu fere et la char escumer.
Onc filz de roi ne vi si aviller !
Mes, par mon chief, se je puis tant durer,
Rois Looïs mal le s'osa penser.
De toute France le ferai desposer
Et de son chief fors la corone oster. »
Lors s'est assis, n'ot en lui qu'aïrer.
Quant il oï que l'ost devoit aler,
Devant Guillelme s'en est alez ester,
Nuz piez, en langes, n'ot chauce ne soller ;
Si li commence la merci a crïer :
« Sire Guillelmes, gentis, nobles et ber,
Por amor Deu lei moi o toi aler,
Si aiderai le hernois a garder ;
Mout savrai bien un mengier conreer,
Frire un poisson et un oisel torner,
En tote France nen a mie mon per.
Je ne criem home d'une char escumer,
Et se ce vient as ruistes cox doner,
Par cele foi que je vos doi porter,
Poior de moi i porrez bien mener. »
Et dist Guillelmes :« Amis, lessiez ester.
Ne porrïez les granz fés endurer,
La nuit veillier et le jor traveillier.
En la cuisine as apris a chaufer,
Sovant mengier et tes mustiax toster,
Le pain repondre et le vin engloter,
Et tote jor dormir et reposer ;
Et de tot ce t'estovroit consiurer.
Puis que li hom n'aprant a traveillier,
Mauvesement se puet puis deporter. »
Dist Renoart :« Or me lessiez parler.
Sire Guillelmes, je me vuoill esprover.
Trop longuement m'ai lessié asoter ;
Si m'aïst Dex, nel puis mes endurer.
Ja en cuisine ne ruis mes converser ;
Se Dex plesoit, ainz voudroie amender ;
Mal soit del fruit qui ne velt meürer.
Se le congié ne me volez doner,
Par saint Denis, que je doi aorer,
Tot sol irai, qui qu'en doie peser,
En la bataille en Aleschans sor mer.
N'i porteré ne chauce ne soller,
Fors un tinel que je feré ferrer.
Tant me verrez de Sarrazins tüer
Nes oserez voier ne esgarder. »
Ot le Guillelmes, sel prist a acoler,
Puis li otroie le congié de l'aler ;
Et Renoart l'en prist a mercïer.
D'ilec s'en torne, ne volt plus demorer.
Le suen afere ne volt pas oublïer ;
De grant barnage se prist a porpenser,
Dont puis morurent .M. Turc et .M. Escler.
En un jardin vet un sapin coper ;
Cil qui il iert ne li osa veer.
Mout par iert gros, n'ot el regne son per ;
On nel peüst en France recovrer.
N'i ot que lui au tinel eschapler.
A .VII. costieres le fist mout bien doler,
 .II. grandes toises i puet on mesurer ;
Ne le peüssent .II. vilains remüer.
Un grant feu fist por les costez uller ;
Vient a un fevre, sel fist devant ferer,
Et a granz bendes tot entor viroler.
Enz el tenant l'a fet bien reonder,
Por le glacier le fist entor cirer,
Qu'il ne li puist fors des meins eschaper
Ne au ferir les granz cox eschiver.
Quant il l’ot bien fet lïer et bender,
 .C. sous avoit, cels li ala doner.
Dedenz la forge ne volt plus sejorner ;
Son tinel prist, mist soi el retorner.
Tuit cil se seignent qui li voient porter.

Quant le tinel Renoart fu ferrez,
Prist l'a son col, si s'en est retornez.
Tuit cil se seignent, que il a encontrez ;
N'i a un sol ne soit espoontez,
Li plus hardiz est en fuie tornez ;
Et Renoart est el paleis entrez.
Son tinel porte, dont n'iert pas encombrez.
Grant fu et lons et jentement ovrez,
Et par devant tres bien de fer ferez.
Onc plus fier home ne fu de mere nez,
A grant merveille fu de touz esgardez.
Dist l'un a l'autre :« Ou ira cest malfez ?
Voirement est Renoart au tinez. »
Ainz puis ce non ne li fu remüez,
Toute sa vie fu puis issi nomez :
Renoart est au tinel apelez.
François l'esgardent environ de toz lez,
N'i a un sol qui ne soit effreez.
Dist l'un a l'autre :« Por Deu, or esgardez !
Ainz ne fu mes fox si desmesurez.
Sainte Marie, ou fu tel fust trovez ?
A grant merveille doit estre redoutez.
Fuions nos en, ja nos avra tüez. »
Dist Renoart :« Ne vos espoontez ;
Mes tant vos pri que vos ne me gabez,
Et mon tinel gardez que ne blasmez.
Si m'aïst Dex, si bone arme n'avez ;
Je nel dorroie por .XIIII. citez. »
Lors l'acola et le besa assez,
II en apele dant Guillelme au cort nez.
Dist Renoart :« Or sui toz aprestez.
Sire Guillelmes, por Deu, que demorez ?
De vo servir sui bien entalentez.
Alons nos en, quar trop i demorez ;
Ja deüssiez avoir les ponz passez.
Par cel apostre qu'en quiert en Noiron Prez,
Ne la garra Tiebaut ne Desramez.
Gentix quens sire, por Deu, quar vos hastez.
Dedenz Orenge estes mout desirrez. »
Respont Guillelmes :« Vos dites veritez.
Or gart chascuns demain soit atornez
Et de l'aler garniz et conreez. »
François responent :« Si com vos commandez. »
Par toute l'ost en est li criz alez ;
Dont veïssiez ces haubers enforrez,
En ces hiaumieres ont ces elmes posez,
Et des espees retornent les baudrez,
Lacent penons, escuz ont reparez,
Et des verz elmes ont les laz amendez ;
Lor chevaus ont torchiez et abevrez,
Forre et aveine lor donent a plenté.
Enz el paleis fu mout grant la clarté :
 .L. cierges i avoit alumez
Et estevax plus de .XXX. enbrasez ;
De luminaire fu mout grant la plentez ;
Et li mengiers fu mout bien aprestez ;
Assis se sont, quant lor mains ont lavez ;
As mestres tables sist la flor del barnez.
La fist Guillelmes que frans hons henorez,
Qui dan Guimar et ses filz a mandez,
Et sa moillier au gent cors henorez.
Dejoste lui les asist lez a lez,
Li suens ostages fu bien guerredonez,
Quar .CC. mars li a la nuit donez,
Et .II. destriers et .II. muls sejornez,
Et bons blïauz et mantiax angolez ;
Et dist Guimar :« Sire, merciz et grez !
— Voir, dist Guillelmes, de moi estes amez. »
Grant fu la joie el paleis segnorez ;
Bien sont servi de vin et de clarez.
Cele nuit fu Renoart enivrez,
En la cuisine se dort toz enversez ;
Encoste lui fu son tinel posez.
Quatre escuiers del mielz enparentez
Ont lor roncins au tinel astelez ;
En une estable fu mis et traïnez,
Puis fu mout bien de fiens acovetez ;
Mes mar le pristrent, chier sera comparez.
La cort depart, as ostiex sont alez ;
Devant le jor, ainz que parust clartez,
S'esmut li olz environ de toz lez.
Metent lor seles, s'ont lor hernois trossez,
Es chevax montent coranz et abrivez.
La veïssiez tant bons escus boclez,
Et tant vers elmes et tant hauberc safrez,
Et tant penons en ces lances fermez,
Et tant espiez tranchant et afilez,
Et tantes glaives et tanz branz acerez
Et tant destriers baucent et pomelez.
Cornent boisines, s'ont les grelles sonez,
Ces cors d'arein ont hautement cornez ;
Grant fu la noise desoz Loon es prez.
Li olz s'aroute, es les acheminez ;
Et Aymeris fu trestoz atornez,
Et Looïs et Guillelme au cort nés,
Et la roïne, qui mout avoit bontez ;
Et Aaliz les convia assez ;
Ses oncles a besez et acolez.
Biau fu li jorz, li soleus est levez ;
En la cuisine est Renoart remez ;
Il se dormi, que tot fu enivrez.
La noise oï, si sailli effreez,
De la grant haste fu il si trespensez
Que le tineus i fu tot oubïez.
Aprés l'ost s'est toz seus acheminez,
Tot premerains est venuz a uns guez,
Deci q'au col est la dedenz entrez.
L'eve fu fraide et il fu eschaufez,
Dont primes fu Renoart desivrez ;
De son tinel s'est mout tost apensez.
Lors fet un duel jamés tel ne verrez,
Deront ses dras, ses cheveus a tirez ;
Ariere torne, dolent et abosmez.
Voit le Guillelmes, vers lui est galopez.
Il li demande :« Vassal, ou en alez ?
Renoart sire, je le savoie assez
Tost serïez recreanz et lassez.
— Non sui voir, sire, ja mar en douterez.
En la cuisine est mes tinels remez ;
S'il i remeint, petit vaut tis barnez ;
En la bataille seras desbaretez. »
Et dist Guillelmes :« Ja mar por ce irez.
J'envoieré poroc, se vos volez,
Un escuier, vez le ci aprestez. »
Dist Renoart :« Sire, vos non ferez.
Ja por tex .IIII. ne seroit remüez. »
Et dist Guillelmes :« Amis, donc vos hastez.
Ne me movrai tant que vos revendrez. »
Dist Renoart :« .V. C. merciz et grez. »

Por son tinel retorne Renoart ;
Jusqu'a Loon s'en va plus que le pas,
En la cuisine, mout corrocex et mas.
Son tinel quist, mes il nel trove pas ;
Ses cheveus tire et decire ses dras ;
Li escuiers en demainent lor gas.
Dist Renoart a l'un :« Tu le m'emblas.
Rent le moi tost ou ja le comparras. »
Et cil en jure saint Pol et saint Thomas
Qu'il n'en set point, et puis s'en rist en bas,
Et li .III. autre li rüent granz torchaz.
Dist Renoart :« Vos en fetes vos gas.
Par saint Denis, n'i a mestier baras.
Filz a putain, mauvés larron, judas,
Vos estes tuit de la gent Golïas ;
Mes, par la foi que doi saint Nicolas,
Mielz vos venist que fussiez a Baudas
Ou en Arrabe, qu'est dela Caïphas,
En la prison Corssouz de Belïas. »
Il les saisit toz .IIII. par les bras,
Si les demaine comme soriz fet chas.
Les .III. en giete contre terre a un flas,
Si durement pres n'ont les membres quas ;
Li quarz s'escrie :« Merci, por saint Thomas !
Renoart sire, ton tinel tu ravras ;
G'irai poreuc et tu ci remaindras.
— Teis, gloz, dist il, ja nel remüeras.
Ne ja sanz moi par mon chief n'i iras,
Ne cil .III. autre, n'i a mestier baras.
Maugré ton nés ja le m'enseigneras ;
La ou il est orendroit m'i menras ;
Ou se ce non, par mon chief ja morras
De poior mort que ne fist Caïphas. »
Desor son col le giete comme ras,
Et si li done sovant grant hastiplas.
Vint a l'estable, ses mena a un tas,
Et cil reverssent le fiens et le merdas.
Le tinel trovent, qui fu couchié en bas,
Mes nel meüssent por tot l'or de Baudas.

Renoart vit le fumier reverser,
A haute voiz commença a crïer :
« Filz a putein, trop m'i fetes ester.
Alez moi tost mon tinel aporter.
Esploitiez vos, et pensez de l'errer ;
Ou se ce non, mout tost le comparrez.
Par cel Segnor qui le mont doit sauver,
Se un petit me fetes demorer,
Ja ne porrez li uns l'autre gaber
Qu'a mes .II. meins ne vos aille estrangler. »
Quant cil oïrent Renoart si parler,
De la paor commencent a trambler.
Le tinel pristrent, qu'il le cuident lever,
Mes entr'ex toz nel porent remüer ;
Dont commencierent Renoart apeler :
« Venez i, sire, nos nel poons lever ! »
Entre leur denz pristrent a murmurer :
« Maleoit soit qui ce fust doit porter ! »
Renoart court, qui fu en desirrer,
Ausi le lieve com un rein d'olivier ;
Tel joie en a qu'il commence a chanter ;
De l'estable ist, prist soi a retorner.
Li mestre queu devant lui vint ester,
Mout ledement le prist a apeler :
« Musart, dist il, ou devez vos aler ?
Mielz vos venist les hastes a torner,
Et le broet des chaudieres humer ;
Quant voulïez, bien poïez disner !
Mielz vos venist encore ci ester
Qu'en autres terres mesaises endurer. »
Dist Renoart :« Qu'en avez a parler ?
A vos qu'en tient, vassax, de mon aler ?
Cuidiez que doie vostre char escumer ?
Ainz vos leroie endeus les elz crever. »
Et dist li mestres :« Mal l'osastes penser !
Or te voil je sor tes elz commander
Que ton tinel ailles tost decoper,
Si en ferai nostre feu alumer,
Et nos chaudieres de ce fer bien bander.
Filz a putein, l'en vos devroit tüer. »
Quant Renoart s'oï bastart clamer
Et par contraire si vilment ramponer
Et son tinel leidir et conchïer,
De mautalant commence a tressüer.
Son tinel lieve a loi de bacheler
Par tel aïr que tot le fist branller.
Del bot devant vet son mestre hurter,
Si qu'il li fist endeus les elz voler
Et la cervele espandre et reverser ;
Devant ses piez le fist mort craventer.
« Teis, gloz, dist il, leisse ton ramponer !
N'ai mais que faire de cuisine garder,
Ainz aiderai Orable o le vis cler,
Ele est ma suer, si la doi mout amer,
Et dant Guillelme sa terre a aquiter.
Mout grant folie vos en fist or parler ;
Mielz vos venist encor lessier ester. »
Lors s'en torna, s'acuilli son errer.
Li escuiers en sont alez monter,
Aprés Guillelme pensent tost de l'errer.
Vers Renoart n'oserent abiter :
Plus le redoutent que lïon ne sangler.
De lui s'en vont a Guillelme clamer
Qu'il les volt ore a Monloon tüer :
« Le mestre queu a fet les elz voler ;
Si le feri, le cuer li fist crever. »
Et dist Guillelmes :« Si le lessiez ester !
Nel devez mie escharnir ne gaber,
De fol et d'ivre se doit l'en bien garder.
Ne vos chaut mes del vallet assoter ;
Tost porrïez envers lui meschiver.
Ja por ice nel feré retorner. »
Encontre lui commence a galoper,
Et Renoart li prist a escrïer :
« Sire Guillelmes, volez vos bohorder
Et essaier comment je sai joster ?
Nenil, biau frere, mes pensez de l'errer.
Je me criem mout que ne puissiez aler ;
Cist fus vos poise, feré le vos mener.
Nenil voir, sire, mout le puis bien porter. »
Lors commença devant l'ost a troter.
Qui le veïst et saillir et treper,
Et son tinel besier et acoler,
De grant merveille li poïst remembrer.
Soillié le voit, si commence a plorer ;
Vient a une eve, si le corut laver,
Puis tret sa cote, sel prist a essuier.
Ne la volt puis vestir ne endosser,
El plus parfont del gué la vet rüer ;
Lors le commence tote l'ost a hüer.
Li quens Guillelmes s'en prist mout a irer ;
Saint Julïen commença a jurer,
Se Renoart nes vet del fust fraper,
Ne mengera de pein a son disner,
Ne ne serra joste lui au soper.
La fille au roi l'en prist a regarder,
Enz en son cuer mout forment a amer ;
Dist a sa mere :« Vez com biau bacheler !
Je ne cuit mie qu'en cest ost ait son per ;
Bien li avient cel tinel a porter.
A Deu de gloire le puisse commander ;
Nel verré mes, tant me puet plus peser.
Mal fet mi pere quant il l'en let aler. »
Dist la roïne :« Fille, lessiez ester.
Ja nel ruis mes en cest païs entrer. »
Mes puis i vint, si com m'orrez chanter,
O si grant gent l’en nes poïst esmer.
La fille au roi prist a fame et a per ;
Li quens Guillelmes la li fist espouser,
Ne la peüst nul leu mielz marïer,
Puis li fist il corone d'or porter,
Et el paleis de Cordres coroner ;
De toute Espaigne la fist dame clamer.
Voire chançon plest vos a escouter ?
Se vos tant fetes que la voille chanter,
Jamés plus voire ne vos diront jugler.

Biax fu li jorz et li soleus leva ;
Li quens Guillelmes devant l'ost chevaucha,
Et Renoart mout pres de lui ala.
Son tinel porte, que mout forment ama ;
Soillié le voit, durement l'en pesa ;
Grant duel demaine, tendrement en plora,
Cort a une eve, mout tres bien le lava,
Trete a sa cote, jentement l'essuia.
N'en vesti mie, en l'eve la gita ;
Son tinel prist, .IIII. foiz le besa,
Desor s'espaule a son col le leva ;
Trestote l'ost meintenant le hua.
Voit le Guillelmes, merveilles l'en pesa ;
A sa voiz clere hautement lor cria :
« Certes, dist il, il vos chastïera.
S'il en fiert un, ja mar s'en clamera :
Maldahez ait qui ja droit l'en fera. »
Dïent François :« Com mauvés ban ci a,
Quant a un fol nos abandonera,
A un deable qui toz nos tüera.
Maloiet soit li rois quil vos dona
Et qui bel est que avec vos ira. »
Ot le Guillelmes, Renoart apela.
Une gonnelle de biset li dona ;
Mout estoit lee, pres d'une grant toise a ;
Puis li demande, qui riens li forfera,
S'il n'en prent droit, jamés ne l'amera.
Renoart jure que toz les damnera
A son tinel, si les mestrïera,
Que li plus cointes tot son talant fera ;
Li quens Guillelmes issi li otroia.
La fille au roi, Aaliz, l'acena
Et Renoart au tinel i ala.
La damoisele en ses bras l’acola
« Renoart frere, dist ele, entendez ça,
En nostre cort as esté, grant tans a,
Mes or voi bien mes oncles t'en menra.
Se j'ai fet chose qui onques t'anuia,
Merci t'en cri. »A cest mot l'acola,
Et Renoart del tot li pardona ;
Atant s'en torne, de li se desevra.
Li grelle sonent et li olz s'arouta ;
A droite none toute se herberga,
Et l'endemain par matin remonta.
Par l'abaïe Guillelmes s'en ala,
Mes de sa targe mie n'i trovera,
Quar l'abaïe ert arsse grant pieç'a.
Por la refaire .C. livres i dona,
Et Looïs .L. en i lessa,
Et Aymeris .XL. en presenta,
Por saint Guillelme l'abaïe estora.
Tant va li olz a Orliens s'atrava ;
Defors la vile et dedenz s'ostela.
Li quens Guillelmes as borjois amenda
Del chastelein, que il ocis lor a,
Et des borgois, si com en esgarda.
Et l'endemein, des que l'aube creva,
Par bone amor s'en parti et sevra.
Rois Looïs plus ne le convoia,
De lui parti, a Deu le commanda ;
Et la roïne mout tendrement plora,
Ele et sa fille au partir se pasma.
Dant Aymeris a Nerbone s'en va,
Dame Hermengart ensemble o lui mena ;
Si .IIII. filz chascun s'en repera.
Au departir Guillelmes les besa
Enz en la face, mes la bouche eschiva ;
Ainz de la soe nu a nu n'i toucha.
Chascun des freres bien li asseüra
Qu'a tant de gent com il avoir porra
Es vaus d'Orenge a lui assemblera.
Veritez fu : onc uns ne l'en faussa.
Chançon bien fete, qui oïr la vorra,
Face moi pes, si se traie en ença.
Onques jugleres de meillor ne chanta,
Si com Guillelmes Vivïen vangera,
Et Renoart, qui le tinel porta,
Le palazin Bertran deprisona,
Et Guïelin et Guichart delivra,
Com au deable Haucebier combatra,
Parmi ses armes son grant tinel brisa ;
Grant duel i ot, quant il le fust quassa,
Mes neporquant trestot l'escervela.
Ne fust l'espee que Guiborc li dona,
Mort fust le jor, mes il les esmaia
Qu'ainc Sarrazins puis ne li trestorna.

Li quens Guillelmes a sa voie hastee,
Droit vers Orenge a s'ost acheminee.
Tant ont erré chascun jor lor jornee
Que por orage n'i ot fet demoree.
Ne s'aresterent por noif ne por gelee ;
Des vaus d'Orenge choisirent la fumee,
Voient la terre, que paien ont gastee,
Et la cité, qu'il ont arse et brullee.
Assailli orent icele matinee.
Au grant paleis de la sale pavee
Dame Guiborc ot la broigne endossee,
L'elme lacié, si ot ceinte l'espee ;
Onc n'i ot dame ne fust cel jor armee
Sus as fenestres de la grant tor quarree.
Li chevalier ont la porte gardee ;
L'assaut fu grant et ruiste la mellee ;
Les dames ont mainte pierre jetee,
Meint Sarrazin ont la teste quassee,
Qui gisent mort, senglant, gole baee.
La tor d'Orenge fu en tel leu fermee
Ne crient assaut une pome paree.
Paiene gent font soner la menee ;
D'Orenge issirent, s'ont la vile alumee.
L'une partie est en l'Archant tornee
Por fere enginz dont la tor soit quassee,
Et granz carcloies et perieres ferrees ;
De ce sera la tor esquartelee
Et jus a terre par force acraventee.
Rois Desramez a sa barbe juree
Que Guiborc iert a chevax traïnee,
Ou en la mer noïe et effondree,
Mes je cuit bien sa parole iert faussee.
Li quens Guillelmes a veü la fumee ;
Dist a ses homes :« Orenge est enflambee !
Sainte Marie, roïne coronee,
Guiborc en meinnent la pute gent desvee.
Or tost as armes, franche gent henoree ! »
 .V. grelles sonent et l'ost s'est adoubee.
Li quens Guillelmes la ventaille a fermee ;
Saut el destrier a la sele doree.
Au flanc senestre li sist mout bien l'espee,
L'escu au col, l'oriflambe levee.
Vient a Orenge, poignant de randonee,
Et Renoart tint la perche quarree,
Aprés le suit a mout grant alenee.
Li olz s'espant contreval la contree.
Dame Guiborc fu en la tor montee,
Devers senestre a sa chiere tornee :
Voit tante ensaigne vers le ciel ventelee,
Et tant vert elme, meinte targe bandee,
Et tante lance, meinte broigne safree,
Et tante enseigne de poile gironee ;
Cil bon destrier ont grant fierté donee ;
Sonent cil cor par mout grant aïree ;
Des armes est la terre estancelee ;
Rengié chevauchent a bataille nommee.
Dame Guiborc en est espoontee :
Quida qu'il fussent de la gent meserree
Qui ja se fust de l'Archant retornee.
La gentil dame s'est forment dementee,
Sainte Marie a sovant reclamee :
« Ahi, Guillelmes, com m'avez oublïee !
Granz pechié fes, qui si m'as adossee.
Or sai ge bien qu'a mort iere tornee.
Ne verras mes ta moillier espousee :
Por toe amor m'iert la teste copee
Et ma char arsse et la poudre ventee,
Ou je seré en la mer affondree,
Une grant pierre entor le col noee.
Comment qu'il praigne, ne puis estre eschapee
Que je ne soie a dolor lapidee. »
A icest mot chiet a terre pasmee ;
Li clers Estienes l'en a sus relevee.
Adonc i ot mainte lerme ploree.

Dame Guiborc se dresça en estant
De son blïaut vet ses elz essuiant
Et voit Guillelme venir sor l'auferrant,
Et Renoart o son tinel corant,
De l'une main en Pautre paumoiant ;
Devant la porte sont andui arestant.
La gentil dame se vet espoontant
Por Renoart, que ele vit si grant ;
N'i a celui ne se vet esmaiant.
« Par foi, dist ele, or n'ai je mes garant !
C'est un deable, qui la tient son perchant. »
Li quens Guillelmes se siet en l’auferrant,
Il s'arestut a la porte devant,
Et Renoart fu lez lui en estant,
Et voit Orenge, qui encor vet ardant,
Li quens en plore, s'en a le cuer dolant.
A la fenestre voit Guiborc la vaillant
Qui se devoit armer d'un jazerant.
Li quens Guillelmes l'apela en oiant :
« Dame Guiborc, ne soiez pas doutant,
Je sui Guillelmes, que vos desirrez tant ;
C'est l'ost de France qui ci vient chevauchant.
Ovrez la porte, recevez vostre gent. »
Dame Guiborc li respont maintenant :
« Sire, dist ele, ostez l'elme luisant,
Je me criem mout de la gent mescreant,
Si voil voier ton vis et ton semblant ;
Quar plusors homes se vont bien resemblant
Et de parler sont auques ravisant.
— Voir, dist Guillelmes, tot a vostre comant !
Parlé avez comme dame sachant. »
L'elme deslace, la coife vet ostant ;
Dame Guiborc l'esgarde apertement,
Voit sor le nés la boce aparissant
Que li ot fete Ysorez de son brant
Tres devant Rome en la bataille grant.
Li quens l'ocist si quel virent auquant.
« Dex ! dist Guiborc, trop me vois delaiant. »
Vient a la porte, isnelement corant.
Tost l'a overte, le pont veit abeissant.
Li quens i entre, de pitié lermoiant,
Et Renoart son tinel traïnant,
De l'une main en l’autre palmoiant.
Li quens descent, Guiborc vet embraçant.
« Dame, dist il, tenez vo covenant. »
Li quens la bese, .XX. foiz en un tenant,
Et ele lui, mout tendrement plorant.
Guillelmes mande que l'ost se voist logant ;
Et il si firent ; tost se vont desarmant ;
En la cité, et defors li auquant,
Mout belement s'alerent herbergeant.
La veïssiez maint tref et tant brahant
Et meinte aucube de poile flamboiant.
De la vitaille orent a remenant,
Qui fu venue emprés els charoiant ;
N'i a si povre n'en ait a son talent.

Li quens Guillelmes est el palés montez ;
Il et Guiborc se sieent lez a lez ;
Ses chevaus est en l'estable menez ;
A mengier ot quant bien fu abevrez.
En la cuisine est Renoart entrez,
El plus biau leu est son tinel posez.
Dame Guiborc le regarda assez ;
Mout le vit grant, s'ert petit ses aez ;
Guernons li poignent, n'ot pas .XX. anz passez.
« Sire, dist ele, qui est cel bacheler
Qui a son col porte cel fust quarrez ?
Toz en seroit un cheval encombrez ;
Estrangement est ore costelez,
Et par dairiere el tenant raondez.
Sainte Marie, ou fu tel fust trovez ?
Tel ne vit mes nus hom de mere nez.
Cil qui le porte est plus que fort assez.
Dex ! Quel hom est ? Com est bien figurez !
Ou le trovastes, qui o vos l’amenez ?
Ma dame, en France me fu del roi donez.
Sire, dist ele, por Deu, mout l'enorez :
Je cuit qu'il est de haute gent assez,
De fiere geste et de fier parentez ;
Ne sai s'il est bautiziez ne levez.
— Nenil voir, dame, n'est pas crestïenez.
A Monloon fu d'Espaigne amenez ;
En la cuisine a il bien .VII. anz més
Mout petit enfes, tot i est afolez.
Mes gardez le, si com fere devez.
— Sire, dist ele, si com vos commandez. »
En Glorïete est Guillelmes montez ;
Encore n'est mie li mangiers atornez.
A la fenestre est Guillelme acoutez,
Lez lui Guiborc, de qui fu mout amez.
Par devers destre s'est li quens regardez ;
De chevaliers vit .IIII.M. armez,
As hantes roides, as gonfanons fermez,
As noves targes, as destriers sejornez.
Biau fu li airs, pleniers fu li estez ;
De l'or des armes est mout grant la clartez.
Hernaus i fu, li preuz, li alosez ;
Li quens Guillelmes le reconnut assez :
As granz banieres les a bien ravisez,
« Dame Guiborc, dist li quens, or veez.
Vez la Hernaut et ses riches barnez ;
Ne garra mes Tiebaut ne Desramez ;
Demain sera Bertran desprisonez.
— Sire, dist ele, or verron que ferez,
Com Vivïen vostre niés vengerez. »
Ainz que Guiborc ait ses diz parfinez,
Sont descendus davant Orenge es prez.
Crut mout la force Guillelmë au cor nez.

Endementieres qu'il ont lor trés bastiz,
Qu'il establerent et chevaus et roncins,
Guillelme esgarde parmi un pui entis,
Et vit Buevon, celui de Commarchis ;
En sa compaigne, .II.M. fervestis,
As hantes roides, as gonfanons de pris,
As noves targes, as destriers arrabis.
D'autre part vint ses peres Aymeris
O .CCCC. de chevaliers de pris,
De Nerbonois, qui les cuers ont hardis.
Li quens Guillelmes les a avant choisis.
« Dame Guiborc, or vet bien, ce m'est vis.
Veez vos la amont en cel larris
Une compaigne a ces penonciaus bis ?
Ce est mes peres, Aymeris li floris,
Et d'autre part Bueves de Commarchis,
Qui en prison a anbedeus ses filz
En Aleschans, ou paien les ont pris
Avec Bertran, dont je sui mout marris ;
Mais se Dieu plest, qui en la crois fu mis,
Nos les avrons ançois demain midis.
N'i garira Tiebaut li Arrabis,
Ne Desramez, s'il n'est ançois foïs.
— Dex, dist Guiborc, je vos en rent mercis. »
Guillelme enbrace au cort nés le marchis,
Les elz li bese et la bouche et le vis.
Et cil descendent soz Orenge el larris,
Tendent lor loges et lor trés ont bastis.
Or croit la force Guillelme le marchis ;
Mes jusqu'a poi sera plus esbaudis,
Quant iert venus Aÿmers li chaitis.
Cil prist la terre de Saint Marc de Venis ;
Onc en sa vie n'ama paiens nul dis.

Endementieres que il se vont logant
Et vont roncins et chevaus establant,
Guillelme esgarde sor destre en un pendant
Et vit venir dant Bernart de Brubant.
En sa compaigne maint chevalier vaillant ;
 .III.M. furent, chascun ot jazerant
Et bon escu et vert elme luisant ;
N'i a celui n'ait au costé son brant.
« Dame Guiborc, dist Guillelme en riant,
Vez la Bernart ou il vient chevauchant.
Bien le connois a cel destrier bauçant,
Desor les autres a mout le cors plus grant ;
Ce est li peres au palazin Bertrant.
Mal l'atenront Sarrazin et Persant ;
Chier lor cuit vandre la mort de Viviant,
Que je lessai desoz l'arbre en l'Archant,
A la fontaine, dont li rut sont corant. »
Ot le Guiborc, tendrement vet plorant.
Li quens Bernart est descenduz atant
Desoz Orenge, enz el pré verdoiant.
Li chevalier furent tuit descendant,
Et escuiers et garçons et sergant.
De lor trés tendre se vont forment hastant.
Or vait Guillelme mout grant force croissant.
Se Sarrazin ne s'en tornent fuiant,
Mar virent onques la mort de Viviant ;
Quar Renoart en fera maint dolant.

Quanque François tendent lor trés a las
Et lïent cordes et fichent leur pessas,
Li quens Guillelmes a regardé en bas
De Glorïete, son paleis principas,
Et vit Guibert, qui rois ert d'Andernas.
De chevaliers amaine mout grant tas ;
 .VII.M. furent as armes et as dars,
As noves targes et as bons chevaus gras.
Guillelmes tint Guiborc entre ses bras.
« Dame, dist il, or n'est mië a gas ;
Mes, par le cors au baron saint Thomas,
Mar i entra le lignage Judas
Et Desramez, li oncles Fierabras
Et Haucebier et li rois Golïas,
Bauduc li fiers, Aiquin et Atranas,
Butor d'Aversse, qui samble Sathenas. »
Li quens devise, mes issi n'ira pas ;
Car tant i vint del regne Caïfas
Que tuit li mont et li val en sont ras.
N'i ot François ne se tenist por las
Se ne par fust au tinel Renoart.

Li quens Guillelmes se prist a regarder
Et vit venir le chaitif Aÿmer
O tot .CCC., a tant les puis esmer,
De chevaliers qui tuit sont bacheler.
Desconfit ont paiens devers la mer,
Une grant route qui venoit de preer.
Onc n'en lessierent un sol a decoper ;
Mout grant eschec en firent amener,
Chevaus et armes, qui mout font a loer,
Et de vitaille .CC. somiers trossez,
Et .C. chaitis, qu'il fist desprisoner.
Li quens Guillelmes les prist a aviser ;
Dame Guiborc le commence a montrer.
« Gentil contesse, dist Guillelmes le ber,
Vez la venir le chaitif Aÿmer,
L'ome del mont, por voir vos puis conter,
Que Sarrazin pueent plus redouter.
Contre cestui m'escovient a aler
Et deseur toz servir et henorer,
Quar ainc paiens ne lessa reposer. »
En Folatise vet Guillelmes monter,
Contre Aÿmer pense d'esperoner ;
Brace levee vet son frere acoler,
Dedenz Orenge le volt o lui mener
En Glorïete, son paleis segnoré ;
Mes Aÿmers nel volt pas creanter,
Defors les autres fist sa gent osteler.
Quens Aymeris fist ses filz ajoster ;
Grant joie i ot quant vint a l'assembler.
Et dist Guillelmes :« Un don vos vueil rover,
Qu'o moi preigniez ce premerain disner. »
II li otroient, ne li volent veer,
Mes a grant force i mainent Aÿmer.
En Glorïete fist en l'eve corner,
Cil chevalier vont ensemble laver.
Dame Guiborc ne se volt oublïer :
Aymeri vait la toaille porter
Et a ses filz, por leurs mains essuier ;
De hautes vespres se sieent au souper.
De la cuisine ist Renoart le ber,
Son tinel porte, nel volt mie oublïer.
A un piler l'est alez adosser,
Sor son tinel se prist a acouter,
Por le barnage veoir et esgarder.
Aÿmers prist Guillelme a demander.
« Sire, dist il, ne me devez celer,
Quiex hom est ce que je voi la ester
En cele sale dejoste cel piler ?
Un grant merrien li voi au col lever ;
Bien i avroient .V. vileins a porter.
Est ce deables qui nos voille tüer ?
Sire Guillelmes, ne me devez celer,
Je cuit Guiborc nos velt toz enchanter. »
Et dist Guillelmes :« Ainz est un bacheler,
A moi le fist rois Looïs doner,
Ainz de sa force ne vit nus hom son per ;
Mes trop desire en cuisine a chafer,
Le feu a fere et la char escumer.
Cil queu le gabent, sel volent assoter. »
Aïmers l'ot, si l'a fet apeler,
Et Renoart ne s'en fist debouter ;
Dejoste lui vait soier au souper ;
Deriers son dos mist son tinel poser.
Cil damoisel s'asemblent por l'embler ;
Dist Renoart :« Lessiez mon fust ester !
Que, par la foi que je doi Deu porter,
N'i a si cointe, se li voi adeser,
Que ne li face chierement comparer
Et de la teste andeus les elz voler. »
Cil chevalier l’acuillent a gaber
Et de fort vin sovant a abevrer.
Tant l'en donerent tot le font enivrer.

Joste Aÿmer vet Renoart seïr ;
Derriers son dos mist son tinel gesir.
Mangier le fist Aÿmers a loisir
Et a grant trait le fort vin englotir ;
Tant l'en donerent tot le font estordir.
Aprés mengier font les napes coillir.
Renoart pristrent entr'ex a escharnir ;
Cil escuier l'acuillent a laidir,
A granz torchaz et giter et ferir.
Et Renoart cort son tinel saisir.
« Glotons, dist il, trop vos puis consentir. »
Le tinel lieve a .II. mains par aïr.
Quant il le voient, s'acuillent le foïr,
Et Renoart n'en puet nul consuïr ;
Si fiert un marbre, par mi le fet croissir,
Qu'aval la sale fist les moitiez jalir.
Dist Aÿmers :« Cist vos fera saillir.
N'est chevaliers peüst tel cop sofrir !
Sire Guillelmes, mout le devez cherir.
Ferez le vos en Aleschans venir ?
Se as paiens se poeit asentir,
A cel tinel en feroit maint morir. »
Dist Renoart :« Par foi, mout le desir.
Et moi et els metez el covenir. »

Grant fu la joie el paleis segnorez.
Quant ont mengié et beü a plentez,
Les napes traient, chascun s'en est levez.
Mes Renoart est forment enivrez ;
Des escuiers fu empeinz et boutez
Et de torchaz et feruz et gitez.
Et Renoart s'en est mout aïrez ;
Par mautalant est ses tinels levez,
Ainz cil nel vit n'en soit espoontez,
Li plus hardiz est en fuie tornez ;
Et li cols est Renoart avalez,
Si fiert un marbre que parmi est froez,
En .II. moitiez rouz et escartelez.
Dist Renoart :« Segnors, quar demorez !
Se vos eüst ateint cist fust quarrez,
Ja vos eüst maintenant confessez. »
Dist Aÿmers, li preuz et li senez :
« Sire Guillelmes, por Deu bien le gardez.
A vo pooir, biau sire, l'enorez.
De quanqu'il velt fetes ses volontez,
Quar n'a tel home en la crestïenté.
En Aleschans soit avec nos menez.
Se as paiens poeit estre assemblez,
A ce tinel en verrez .M. tüez. »
Dist Renoart :« Se je sui ajostez,
Mort sont paien, si que vos le verrez. »
Aïmers l'ot, si s'en est ris assez ;
N'i a François n'en soit ris et gabez.
Mes ainz qu'il voient les .IIII. jorz passez,
Ne tendront mie Renoart en viltez,
Ainz iert sor toz proisiez et alosez.
Cil chevalier devalent les degrez,
La cort depart, François vont a lor trés,
Et li auquant el borc a lor ostez.
A Aymeri est sis liz aprestez
En une chanbre, ou mout avoit beautez ;
Toute nuit fu de Guiborc tastonez.
En la cuisine est Renoart entrez,
Joste le feu est couchiez toz lassez.
Encoste lui fu ses tinels posez,
Son chief mist sus, quant besié l'ot assez.
Lués s'endormi, quar toz fu enivrez,
Pance levee se gist toz enversez.
Le mestre quex i fist que fox provez,
Que les guernons li a au feu ullez
A un tison espris et alumez.
Quant Renoart se senti eschaudez,
Grant angoisse ot, si saut sus effreez.
Sachoiz de voir mout par fu aïrez ;
Le queu saisist tres parmi les costez,
Ausi le lieve com s'il fust noviau nez.
El feu le giete, que grant est enbrasez,
Que des charbons fu toz acovetez ;
En petit d'eure fu toz ars et grellez.
Dist Renoart :« Ci endroit vos seez,
Mar m'i avez mes guernons alumez.
Filz a putein, mauvés musars provez,
Cuidïez vos ne fusse si osez
Ne vos touchasse por Guillelme au cor nez ?
Voir, si feïsse, se fussiez amirez.
Dont n'est mi peres li forz rois Desramez,
Qui a soz lui .XXX. rois coronez
Et .C. milliers, que Persanz que Esclez ?
S'est mes cosins Tiebaut, li biax armez,
Li mieldres Turs qui puist estre trovez,
Et s'est mes freres Jambuz et Perseguez,
Esclarïax et Quarrax et Mitrez
Et Borreax et Brubans et Barrez
Et Miradax et Morgans li faez,
Qui est plus noirs que arrement triblez,
Si est mes freres li forz rois Aenrez
Et Walegrape, ce cuit, c'est li ainz nez.
J'ei .XV. freres trestoz rois coronez ;
N'i a celui n'ait .IIII. rëautez,
Fors sol que moi, qui en sui li meins nez.
Ce poise moi se je sui asotez ;
A fol me tienent, je ferai que desvez.
Beau sire queu, vostre savor humez !
Par saint Denis trop fustes desreez
Quant a ma barbe touchastes n'a mon nez. »
Lors se recouche, s'est au bon feu chaufez,
Ses granz mustiax a rostiz et tostez ;
Desi qu'as naches est tot detapïez.
Il et si fust se jurent lez a lez ;
Car tant fort l'aime, c'est fine veritez,
Qu'il nel donast por .XIIII. citez.
Ainz que del jor parust point la clartez,
Se sont leanz plus de .XIIII. entrez
Des autres queus, dont leanz ot assez.
Voient lor mestre, qui est el feu gitez ;
En fuie tornent, n'en est uns arestez.
Guillelmes rueve son mengier soit hastez ;
Dient li queu :« Mout est mal aprestez,
Quar nostre mestre si est tot eschaudez ;
Dedenz le feu est des ersoir rüez ;
Ce fist li fox, qui est del sens devez.
Tres mïenuit puet estre ars et ullez,
Et char et os tot en cendre tornez.
Ja le mengier n'ert par nos conreez
Tant come soit la dedenz cel maufez,
As vis deables soit son cors commandez !
Ne gardons l'ore qu'il nos ait affrontez
De cel tinel, qui devant est ferrez ;
Toz en seroit uns chevaus encombrez.
Pleüst a Deu qu'il fust toz decopez,
Et il meïsmes en la mer affondrez.
Se il vit longues, il fera mal assez,
Car tex deables ne fu onques mes nez.
Dex nos en gart, qui en croiz fu penez. »
Ot le Guillelmes, ris s'en est et gabez,
Et dist as quex :« Or mes vos i gardez
Que il n'i soit escharniz ne gabez ;
Por voir vos di, bien tost le comperrez.
Comment, deable ! je ne sui si osez
Que jel desdie, et vos le ramponez ! »
Dist a Guiborc :« Dame, quar m'i alez,
En vostre chambre o vos l'en amenez. »
Dist la contesse :« Si com vos commandez. »
Par le paleis en est li criz levez
Que Renoart, qui tant est forsenez,
A Marquot ars, qui tant estoit senez,
Le mestre queu dan Guillelme au cor nez.
Quant François l'oent, es les vos effreez.

Dame Guiborc s'en vet en la cuisine ;
Renoart trueve, gisant pance sovine ;
Son tinel ot couchié delez s'eschine,
Qu'il amoit plus que nul vallet, meschine.
Dame Guiborc fut mout de franche orine,
Lez lui s'asist, belement le doctrine :
« Venez en, frere, en ma chambre perrine.
Je vos donré ma pelice d'ermine,
Et si avrez mantel de sebeline,
Si me direz puis de vostre covine.
— Volentiers voir, contesse palazine ;
Cil pautonier, qui sont de pute orine,
Je ne gart l'eure qu'en face decepline. »
Dedenz sa chambre l'en maine la roïne,
Et Renoart son tinel en traïne.
François l'esgardent de la sale perrine ;
Dist l'un a l'autre :« Vez por sainte Marinne,
Com Renoart semble de male orine.
Ja mengeroit .II. poons et .I. cisne.
— Tés toi, dist l'autre, que il ne nos rechine ;
II nos metra mout tost en la santine. »
Renoart tint son tinel de sapine ;
En la chambre entre ensemble o la roïne ;
Andui se sont assis sor la cortine.
Riche est la chambre, bien est peinte, marbrine ;
Li soleus luist dedenz par la verrine.
Guiborc fu sage de la loi sarrazine.
« Renoart frere, dist ele, or adevine
S'onques eüs frere, suer ne cosine. »
Dist Renoart :« Oïl, vers la marine,
Je ei un roi et une suer roïne,
Onc n'ot si sage jusqu'as porz de Tabrine,
Et s'est plus bele que fee ne serine. »
Adont se test, si tint la chiere encline.
Et Guiborc ovre son mantel de porprine,
Si l’afubla, quar li cuers li devine
Qu'il est son frere, mes n'en fet nule sine.

Li quens Guillelmes fet haster son mengier,
Car en l’Archant en voudra chevauchier.
Li jorz fu biaus, si prist a esclairier ;
Lors se leverent par l'ost li chevalier,
La messe oïrent li plusor au mostier,
Puis an monterent sus el paleis plenier.
Li quens Guillelmes a fet par l'ost crïer
A .XL. homes et nuncier et huchier
Qu'aprés disner pensent de l'esploitier :
En Aleschans s'en voudra repairier.
Lors veïssiez François apareillier,
Lor seles metre et trosser meint somier.
En Glorïete fu Guiborc au vis fier,
En une chambre, qui mout fist a loer.
Renoart prist forment a losengier,
Semblant li fet que le vousist besier.
Mout belement le prist a aresnier :
« Amis, dont estes ? Nel me devez naier,
— Dame, dist il, nel vos voil acointier
Jusqu'a cele hore que j'ere el repairier
De la bataille et de l'estor plenier ;
Car, se Deu pleit, le verai justisier,
Je i voudré Guillelme mout aidier. »
Dame Guiborc nel volt pas anoier ;
Un escrin vet mout tost destorteillier,
Si en tret fors un blanc hauberc doublier,
Qui fu son oncle l'amiré Tornefier ;
D'or et d'argent en ierent li quartier,
Par tel maniere fu ferrez au forgier
Ne crient cop d'arme vaillissant un denier ;
Qui l'a vestu ne doute mehaignier.
Aprés en tret un dur chapel d'acier,
N'a soz ciel arme quel peüst empirier.
Puis prist un brant, dont le pont est d'or mier,
Une grant toise i puet en embracier,
S'ot pleine paume de lé a un bovier ;
Plus tranchoit fer que ne fet fauz herbier ;
Encontre lui n'a nule arme mestier.
El fu Corssuble, le neveu Haucebier,
Puis la dona a Tiebaut le guerrier
Por une pés, n'en ot autre loier.
Orable l'ot quant le dut noçoier,
Lui ne autrui ne la volt puis baillier.
Or l'avra cil que ele aime et tient chier :
C'est Renoart au voir corage entier.
Dame Guiborc fist forment a proisier,
A Renoart est revenue arrier ;
Cortoisement l'en prist a aresnier :
« Amis, dist ele, savez armes baillier ?
Ceig ceste espee a ton flanc senestrier.
Mestier t'avra, se tu t'en sez aidier. »
Renoart prist le brant forbi d'acier,
Trest le del fuerre, si le senti legier ;
Geta l'a terre, si le rove estuier.
« Dame, dist il, ceste ne m'a mestier ;
De tex .XL. n'en dorroie denier.
Par saint Denis, a cui je voill proier,
Puis que tendrés a .II. mains mon levier,
N'i a paien, tant se doie proisier,
Se ge l'ateig par mi l'elme vergier
C'a un sol cop nel face trebuchier.
Se je n'oci et lui et le destrier,
Ja mar Guillelmes me dorra a mengier. »
Ot le Guiborc, si le vet enbracier.
De Deu de gloire le commence a seignier.

Dame Guiborc fist forment a loer ;
Renoart voit dedevant li ester ;
Mout le vit grant, jent et bel bacheler,
Ne trovast l'on en tot le mont son per.
Li cuers li dist et commence a penser
Que c'est ses freres, mes nel velt demander.
Pitiez l'en prist, si commence a plorer.
Dist Renoart :« Dame, lessiez ester,
Que, par la foi que je vos doi porter,
Ne vos estuet de Guillelme douter
Tant com antiers puist mon tinel durer.
— Amis, dist ele, Jhesus te puist sauver !
Hom nuz sans armes puet mout petit durer :
Puis que ce vient en estor au chapler,
De mout poi d'arme le puet l'en mout grever.
Mes or vos voill par amors commander
Que tu me sofres ton cors a adouber ;
A torjorz mes t'en voudrai plus amer. »
Dist Renoart :« Ne le vos quier veer. »
Guiborc li vet le hauberc endosser ;
Mout par fu bons, en l'ost n'avoit son per ;
En la largesce puet .II. homes entrer ;
Quarriau ne lance ne puet maille fausser ;
Desoz sa cote li fist si enforrer
Que l'en ne puet defors maille mirer.
La coife lace, puis mist le chapeler ;
A .XV. laz li vet Guiborc fermer.
Aprés le fist si bien enveloper,
D'un bon chapel de feutre acoveter ;
Mes la ventaille ne li volt pas noer,
S'il a mestier, por le mielz essofler
Et que delivres peüst li bers aler.
Ceinte a l'espee, qui mout fet a loer,
Fers ne aciers ne li puet contrester ;
Plus d'une toise en puet on mesurer.
D'un laz de soie vet le heut afermer
A l'eschauberge, qu'il ne pust fors del feure coler
Puis le commence mout bien a doctriner,
Que, s'il veoit ja son tinel quasser,
Au brant d'acier porroit tost recovrer ;
Mes ce gart bien nel mete en oublïer.
Dist Renoart :« Bien m'en savré garder. »
Mes onques puis ne l'en pot remembrer,
Jusqu'a cele ore que il dut meschiver
Et que il vit son tinel tronçoner
En .II. moitiez et brisier et froer,
En la bataille en Aleschans sor mer.
Ja li Guillelme n'en poïssent raler,
Se Dex ne fust et Renoart le ber.
Mes si cors seus fist le champ afiner,
Con vos porrez oïr et escouter,
Se en la place vos plest a demorer
Et je en aie deserte de chanter.
Bien vos puis dire et por voir afermer :
Prodom ne doit jugleor escouter
S'il ne li velt por Deu del suen doner,
Car il ne set autrement laborer.
De son servise ne se puet il clamer ;
S'en ne li done, atant le laisse ester.
Au vout de Luque le poez esprover,
Qui li gita de son pié son soller ;
Puis le covint chierement racheter.
Les jugleors devroit on mout amer :
Joie desirrent et aiment le chanter.
L'en les soloit jadis mout henorer.
Mes li mauvés, li eschar, li aver,
Cil qui n'ont cure fors d'avoir amasser,
De gages prendre et lor deniers prester,
Et jor et nuit ne finent d'usurer,
Tant meint prodome ont fet desheriter,
C'est lor deduit, n'ont soig d'autre chanter ;
Si fete gent font henor decliner.
Dex les maudie, que je nes puis amer !
Ja ne leré por els mon vïeler ;
Si lor en poise, si se facent uller !
As bons me tien, les malvés lés ester.
Huimés devons de Renoart chanter,
De la bataille d'Aleschans sor la mer,
Et de Guillelme et d'Aymeri le ber,
Et del lignage qui tant fist a douter.
Sor toz les autres voil del tinel parler
Et de Guiborc la bele o le vis cler,
Qui mout se paine del baron acesmer
Et de son cors garnir et conreer.
Quant Renoart se senti si armer,
Plus se fet fier que lïon ne sangler.
Son tinel prist, ne volt plus demorer.
« Dame, dist il, or me lessiez aler !
— Voir, dist Guiborc, bien le voil creanter. »
Ele li cort la chambre deffermer,
Et Renoart ne volt plus arester.
Parmi la sale se commence a aler,
De son mestier ne se volt oublïer :
Vers la cuisine acuilli son errer,
L'espee ceinte vet les hastes torner ;
Son tinel dresce lez lui a un piler.
Hernaut le mostre a son frere Aïmer :
« A grant merveille fet cil hom a douter.
Quex vis deable porroit vers lui durer ?
Mal resemble home qui char doie escumer :
Bien li avient cele espee a porter.
Voir, dist Guibert, en se vint or clamer
Qu'il art le queu ersoir aprés souper.
Mal ait qui chaut, dist Guillelmes le ber,
Gardent s'en mes li autre del gaber,
Qu'il i porroient mout viaz meschiver. »
Biau fu li jorz, li solaus raia cler ;
En Glorïete fet en l'eve corner.
Cil chevalier vont ensemble laver ;
Lors s'arengerent li demeine et li per,
Aval ces tables s'asieent au disner.
Bien sont servi, ja n'en estuet parler,
Et Renoart s'en vet au feu chaufer
En la cuisine, ceint le brant d'acier cler,
L'auberc vestu, el chief le chapeler.
Son tinel dresce par dejoste un piler ;
Bien resembloit forestier por ambler,
Qui ait sa biche prise por acorer.
Quant li queu voient venir le bacheler,
En fuie tornent, n'i osent demorer.
Tost li ont fet la place delivrer ;
Mal soit de cel plus i osast ester.

En la cuisine fu tot seul Renoart ;
Assez i trove et grües et mallarz
Et venoisons, poissons, saumons et barz.
Il en a pris a mengier des plus cras
Et si huma de savor plain un vas ;
Le col d'un cisne a pris, qui estoit fars.
Quant ot mengié des poissons et des chars,
Son tinel prist desor son destre braz ;
De la cuisine s'en ist plus que le pas,
Por la savor se deleche com chaz,
Plus estoit fiers que lïons ne liepars.
Vint a la table, ne fu mie coars :
Devant Guillelme s'asist a terre bas.
François le voient, s'en demainent lor gas,
De .XV. parz li tendent lor henas,
Boivre le font a foison et a tas.
Enmi la sale, qui est fete a compas,
Mist son tinel quant de boivre fu las.
De la table ist Âïmers et Bernars,
Hernaus li rous et Guibert d'Andernas.
Au tinel vont por essaier lor bras,
Mes nel meüssent, qui lor donast Damas,
Ne nul des autres, qui lor donast Baudas ;
Et cil le lieve comme soriz fet chaz.
Dïent François :« Tu es un Satanas !
Se tu bien vels, tu le mont conquerras.
— Par saint Denis, segnor, dist Renoart,
Ne sai se estes de Paris ou d'Arraz,
Mes, par la foi que je doi saint Thomas,
Se Dex me sauve mon tinel et mes bras,
Les Sarrazins vos cuit fere toz mas. »

Li quens Guillelmes se leva del mengier ;
L'ost commanda mout tost apareillier.
Au tinel corent cil baron chevalier,
Mes nel levassent por les membres tranchier.
Li quens Guillelmes s'i ala essaier,
Mes ainz nel pot que plain pié souhaucier,
Et si li fist d'ahan le front süer.
Dist Renoart :« Je vos irai aidier. »
Il passe avant, ceint ot le brant d'acier.
Qui li veïst le tinel sozhaucier,
Entor sa teste giter et tornaier,
De l'une main en l'autre manoier,
Et contremont lever et rabessier !
Ne li pesoit le rain d'un olivier.
« Voir, dist Guillelmes, mout devez bien mengier.
Bien ait la brace qui porte tel levier. »
Dist Renoart :« Trop poez delaier.
Paien s'en fuient ; or tost de l'enchaucier !
Forment me poise ne m'en puis acointier.
Se je pooie cest tinel emploier
Et sor les Turs ma grant force essaier,
Je n'en dorroie de .C.M. un denier ;
En petit d'ore feré le champ vuidier. »
Li quens Guillelmes le corust embracier.
Lors fet les cors soner et grelloier.
Li olz s'aroute sanz point de demorier ;
Tuit sont chargié et roncin et somier,
En la champaigne les veïssiez rengier.
Li quens Guillelmes vet monter el destrier,
Et Renoart li corut a l'estrier ;
Totes ses armes portent cil escuier.
Au departir ala Guiborc besier,
Puis le commande au verai justisier,
Qu'encor le voie sain et sauf repairier.
Atant s'en torne le marchis au vis fier,
Et Renoart, qui tant fet a proisier.
Dame Guiborc s'est alee apoier
En Glorïete, le paleis droiturier ;
En la champaigne voit les conroiz drecier,
Tantes banieres croller et baloier,
Et tant vert helme luire et reflamboier,
Tant escuz, tante targe, et tant corant destrier
Soz ces barons henir et braidoier ;
De Deu de gloire les commence a seignier.
Mes Renoart fist maufez engignier :
Por la grant haste oublia son levier.
Onc de Guillelme ne se volt esloignier ;
Si com ce vint a un tertre puier,
Li quens l'esgarde, sel prist a aresnier :
« Renoart frere, et ou est ton levier ?
Volez vos donc vostre tinel lessier ? »
Renoart l'ot, n'ot en lui qu'aïrier.
Qui li veïst ses cheveus esrachier,
Por son tinel plorer et lermoier,
L'un poing a l'autre et ferir et maillier !
Dist a Guillelme :« Ne m'avez gaires chier,
Quant mon tinel me commandez lessier.
Par saint Denis, a cui je voil proier,
S'il i remaint, ne le vos quier noier,
Ja vos espees ne vos avront mestier
Ne ces lancetes ne cil espié d'acier.
Bien veus ta gent traïr et engignier,
Qui mon tinel vels ariere lessier. »
Et dist Guillelmes :« Ne vos chaut d'esmoier.
Je manderé par un mien escuier
Qu'en le vos face aprés vos charoier.
Ja por ice mar retorroiz arrier. »
Il i envoie Guion, le filz Fouchier.
Et cil trova la contesse au vis fier,
Qui del tinel fesoit un duel plenier.
« Dame, dist il, l'en m'a fet repairier
Por cel tinel, que feus puist graïllier.
— Non face, frere, tu dis grant emcombrier ;
Del retorner avras mout bon loier. »
Ele li done un auferrant corssier.
« Dame, dist il, ce fet a mercïer. »
Au tinel vint, qu'il vit en un foier
Joste le feu delez le grant brasier.
Et dist Guiborc :« Je vos irai aidier. »
Vint au tinel, prist soi a rebracier,
Mes entr'ex .II. nel porent remüer,
Ne solement plain espan souhaucier.
Une charrete a fet apareillier,
Ses serjanz fet apeler et huchier ;
 .XIIII. furent au tinel encharchier.
D'un auferrant fist Guiborc limonnier,
Et .II. roncins i ot et .I. somier
Por tost aler et por mielz esploitier.
Aprés Guillelme l'en a fet charoier,
Qui avoit feite tote l'ost arester.
En Renoart n'en ot qu'esleescier
Quant son tinel vit retorner arrier.
Encontre vet le tret a un archier.
De la charrete le corut esrachier
Si roidement que tot fist trebuchier ;
Au limonier fist le col peçoier.
Aprés Guillelme s'en cort tot un santier ;
Ne li pesot un rain d'un olivier ;
Tant par vet tost ne s'i tenist levrier.
Nuz piez estoit, n'ot chauce ne soller ;
Tuit cil quel voient se pristrent a seignier.
De mout haute ore fist on l'ost herbergier
Joste un marois, par delez un vergier ;
Isnelement font lor pessons fichier.
Quant ont soupé, pres fu de l'anuitier.
En la cuisine vet Renoart couchier
Joste le feu, delez le grant brasier.
De son tinel a fet son orillier.

Lez le vergier se fu l'oz atravee
Joste un marois en une grant valee.
Li quens Hernaut l'a cele nuit gardee,
Et sa compaigne, desi qu'a l'ajornee.
Devant le jor font soner la menee ;
François s'aprestent de la terre sauvee.
La veïssiez tante broigne endossee,
Lacier meint elme et ceindre tante espee,
Tant bon destrier a la crope tuilee.
Serré chevauchent quant l'aube fu crevee,
Sonent cil grelle par mout grant aïree ;
Biaus est li jorz, clere est la matinee ;
Des armes est la terre estancelee.
Renoart dort au feu, la pance enflee.
Ainz fu li olz demie liue alee
Qu'il se levast delez la cheminee ;
Et s'iert sa loge desor lui embrasee ;
Il sailli sus quant il sant la fumee.
Quant voit sa loge esprise et alumee,
Aprés l'ost cort, qui s'en estoit alee ;
Ja estoit loing bien pres d'une liuee
Quant son tinel li revient en pensee.
Por lui racort par mout grant randonee ;
Del feu le tret, n'i ot coste enarssee,
Fors c'un petit est chascune brullee ;
Or est plus durs qu'anclume retempree.
Aprés l'ost cort a mout grant alenee.
Ainz qu'il l'ataigne, li ert la char süee,
Car ele est ja plus d'une liue alee ;
Un val avale, s'est un tertre montee.
Aleschans voient et tote la contree,
Et de paiens si granz olz aünee
Que granz .V. liues en est terre poplee.
De nostre gent i ot mout d'effreee.
Li quens Guillelmes voit s'ost espoontee ;
Des coarz set le cuer et la pensee.
Fiere reson lor a dite et mostree :
« Segnors, vos estes mout pres de la mellee,
De tel bataille qui mout iert aduree ;
Onques ne fu plus orrible esgardee ;
Bien l'estovra maintenir a jornee.
Qui coardie a en son cuer boutee
Voist s'en arriere sans nule demoree ;
Congié li doins qu'il voist en sa contree. »
Cele parole as coarz mout agree ;
Des hardiz ont lor compaigne sevree ;
Plus de .X.M. ont fet la retornee.
Mal soit de l'ore que itel jent fu nee !
Mout s'en vont tost a grant esperonnee ;
Mes il avront encui male soudee :
Renoart a cele gent encontree
A un destroit d'une roche chevee,
Devant une eve, a un poncel de clee.
Cuida que fussent de la gent deffaee,
Qui de l'estor soit foïe et emblee ;
Lors cuida bien avoir borse trovee.

Li cuens Guillelmes fist les coarz sevrer
Et les hardiz de l'autre part torner.
Li coart vont a lui congié rover,
Et li mauvés, qui n'osent demorer,
Et li failli, qui n'ont soig d'els blasmer.
Cil vont ensemble le congié demander ;
Li quens leur done, ne leur deigna veer,
Par tel covant com vos m'orroiz conter :
Totes leur vies les fist puis apeler
Coarz failliz, si les doit on nomer.
A .X.M. homes les puet en bien esmer,
En douce France s'en cuidoient aler ;
Mes, ainz qu'il puissent la valee passer,
D'autre Martin les convendra parler,
Car il encontrent Renoart au tinel,
Enmi un val, a un poncel passer.
Quant Renoart les voit toz arouter,
Cuida qu'il fussent Sarrazin ou Escler ;
Ne fust si liez por l'or de Saint Omer.
Il commença lor armes a viser ;
Adont sot bien Renoart sanz douter
Crestïens sont qui n'osent demorer ;
Cuide de l'ost se vosissent embler.
Le tinel lieve, devant lor vient ester ;
Mielz lor venist le deable encontrer.
Dist Renoart :« Ou devez vos aler ? »
Et cil li dïent :« En France sejorner ;
Toz nos a fet li quens congié doner.
Se en Borgoigne poïons retorner,
La nous ferons seignier et ventoser ;
Bons vins arons, char et poisson de mer,
Et blans gastiaus por nos cors asazer.
Onques Guillelmes ne fist fors gent pener,
Meint home a fet a grant dolor finer.
Vien t'en o nos, mout par feras que ber. »
Dist Renoart :« D'el vos convient parler.
Li quens Guillelmes m'a fet l'ost commander,
Et je li doi a mon pooir garder.
Il vos convient le traüs a doner ;
Cuidiez me vos come lievre eschaper ?
Par saint Denis, vos n'en poez aler,
Ainz en feré .XIIII. XX. pasmer,
Et par les bouches les ames fors giter.
Filz a putein, vos n'osez demorer ! »
Le tinel lieve, devant lor vient ester,
Hardïement nes deigna refuser.
Parmi les testes lor vet granz cox doner.
Au premier cop en fist .V. craventer,
Et aprés .VI. trestoz escerveler.
Soz ciel n'a home as cox peüst durer ;
Plus de .L. en fist mort reverser.
Li coart fuient, ne l'osent habiter,
Plus le redoutent que lïon ne sengler ;
Les mielz vaillanz fet de poor tranbler.
A haute voiz commencent a crïer :
« Renoart sire, o toi irons chapler
En la bataille en Aleschans sor mer ;
Ne te faudrons por les membres coper ;
A ton plaisir nos puez partot mener. »
Dist Renoart :« Or vos oi gié parler.
Filz de roi sui, si doi bien commander
Et grant orgueil et fierté demener. »
Lors commença son tinel a branller ;
Toz les mauvés a fet acheminer,
Par droite force les fist toz retorner,
Desi qu'a l'ost ne se volt arester,
Vient a Guillelme, un don li va rover,
Que les coarz li leit o soi mener :
Chascun fera hardi come sengler
Et sa proesce, ou voille ou non, mostrer.
« Voir, dist Guillelmes, bien le voil creanter.
Renoart frere, ne t'os rien refuser. »
Lors commencierent les coarz a gaber.
Dist Renoart :« Lessiez ma gent ester,
Que, par la foi que doi Guiborc porter,
La fame el monde que je doi plus amer,
Qui en sa chambre me ceint ier le branc cler,
Se vos me fetes envers vos aïrer,
Ja vos iré de mon tinel fraper.
Tot le plus cointe cuit je bien chastïer,
Ne li tendra au partir de chanter.
Filz de roi sui, si doi fierté mener.
Des or voudrai mes cornes demostrer ;
Trop longuement m'ai lessié assoter.
Dahé ait fruit qui ne velt meürer,
Et hom si ait qui n'a soing d'amender.
Toz sui de rois, bien m'en doi remembrer.
Le bien se prove, dire l'oi et conter. »
Quant François oient Renoart si parler,
N'i ot si cointe qui osast mot soner.
Li uns a l'autre l'a pris a regreter :
« Oz del deable com il set sermoner ! »
Li quens Guillelmes sa gent fist ordener,
Et ses batailles rengier et deviser ;
Mout belement fist son conroi joster.
Autresi firent Sarrazin et Escler,
Quar bien se porent de .II. parz remirer.
La veïssiez meint cheval recengler
Et l'un por l'autre henir et braidoner,
Et tante enseigne vers le ciel venteler,
L'une sor l'autre baloier et hurter,
Indes et verz contre vant fresteler,
Et ces boisines, ces olifanz corner,
Paiens glatir et Chevelin uller,
Par la marine ces Bedoïns hüer.
Fiere bataille qui or velt escouter,
Face moi pés, si lest la noise ester :
Jamés meillor n'orra nus hom chanter.

Sa gent ordene Guillelmes le marchis
Et ses batailles fist totes par devis :
Renoart ot les cuverz, les failliz :
Mais puis n'i ot si preuz ne si hardiz.
 .X.M. furent, tant en i ot esliz,
N'i a un sol ne soit d'armes garniz.
Avec Guillelme fu ses pere Aymeris ;
En lor compaigne ot .X.M. fervestiz.
La tierce guie Bueves de Commarchis :
 .VII.M. furent as destriers arrabis.
La quarte meine Aÿmers li chaitis :
Quatre millier, qui tuit furent de pris,
Mes n'ont escu ne soit freit et croissis ;
Lors haubers sont enreoilliez et pris,
Leur elmes quas, n'orent pas branz forbis,
Ainz iert chascun de sanc betez nercis
Que meinte foiz ont paiens assentis
Dedanz Espaigne a Saint Marc de Venis.
La quinte eschiele ot Bernart li floris,
Cil de Brubant, qui tant fu segnoris.
Pere iert Bertran, si com dist li escris,
Que paien tienent enz en un chalant pris
Avec les autres, dont il i avoit .VI. 
Mes, se Dex sauve Renoart le marchis
Et son tinel, qui grant est et faitis,
Nos les ravrons ainz que jor soit fenis.
Avec Bernart sont cil de son païs :
 .X.M. furent, n'en i ot un feintis ;
Devant les guie le Timonier Landris.

La siste eschiele Guillelmes commanda
Hernaut son frere, qui bien la guïera,
Cil de Gironde, que mout forment ama :
 .V.M. furent cels que li quens mena ;
Meinte baniere sus au vent baloia.
Chascuns s'afiche por paien ne fuira.
La sesme eschiele Guillelmes commanda
Guibert son frere, qu'Aymeris engendra ;
Cil estoit rois et corone porta :
 .VII.M. furent, si com en les esma.
A ! Dex, quex freres ! com chascun s'esprova !
Biau fu li tans et li jors esclaira,
La niule chiet et li solauz leva :
Contre la roie mainte arme flamboia,
Li uns chevax por l'autre braidona,
Sonent cil cor et deça et dela ;
Plus de .II. liues l'oïe en ala.
Grant fu la noise et li criz enforça.
Li quens Guillelmes premerains chevaucha
Sor Folatille, dont li paiens verssa.
Dist a ses homes :« Barons, or i parra
Qui en cest jor Vivïen vangera
Et sor paiens hardïement ferra.
Liez porra estre qui le pris en avra,
Mes je cuit bien que Renoart l'avra ;
Sus toz les autres le pris emportera. »

Biax fu li jorz et li soleuz levez.
Fors de ses tentes est issuz Desramez,
Ensemble o lui .XV. rois coronez.
Devers Orenge est li rois regardez
Et voit François rengiez et ajostez ;
Luisent cil elme et ces cercles dorez
Et ces enseignes de poile et de cendez ;
Voit ces banieres et ces escuz boclez
Et ces espiez et ces haubers saffrez ;
De l'or des armes esclaircist le regnez.
Merveille soi, tot en est trespensez,
Quex gent puet estre, quant nes a ravisez.
Ez un mesage poignant tot effreez ;
Parmi le cors fu plaiez et navrez,
A plein eslés venoit toz abrivez.
Devant le roi s'est mout haut escrïez :
« Desramez, sire, por quoi ne vos hastez ?
Par Mahomet, trop vos asseurez !
Vez la Guillelme, le marchis au cor nez,
Qui a son pere et ses freres mandez ;
Avec lui est ses riches parentez.
De cels de France i a tant assemblez
Je n'en avraie les milliers acontez. »
Desramez l'ot, mout s'en est aïrez,
De mautalant est tainz et enbrasez,
Les elz rooille, s'a les sorcilz levez,
Estraint les danz, s'a les grenons crollés.
Ne vos sai dire com est grant sa fiertez ;
Cil ne l'esgarde qui ne soit effreez.
Lors fu li cor a l'estandart sonez ;
Paiens ne l'ot ne soit espoantez.
En petit d'ore en i ot tant d'armez
Nel porroit dire nus clers tant soit letrez.
Bien vous puis dire, et si est veritez,
Si grant empire ne vit hom qui soit nez
Com en cel champ ot le jor assemblez.
Mes Renoart, qui tant est adurez,
Cil au tinel, qui tant est redoutez,
Puis les ocist einssi com vos orrez.

Desramez s'arme, qui mautalant engraingne.
Ses chauces furent de merveilleuse ouvraigne,
La maille en est du plus fin or d'Espaigne.
Ses esperons li chauça Putefaigne,
C'est uns paiens, Damedeu le sofraigne ;
Puis vest l'auberc qui fu au roi Aufaigne ;
Qui l'a el dos n'a garde qu'il mehaigne ;
L'iaume li lacent en la teste grifaigne
A .XXX. laz, n'i a nul qui n'estraigne.
S'espee aporte Marados d'Aquitaigne,
Li rois la ceint, qui nul home n'adaigne.
Puis est montez en l'aufage brehaigne,
N'ot tel cheval en France n'Alemaigne,
Ne recreroit a pui ne a montaigne,
Plus cort par tertres qu'autre ne fet par plaigne
L'escu li tent li rois de Gorgataigne,
Et l'arc turquois li amirés d'Espaigne,
Espié ot fort, et grant et large ensaigne.
Voiant paiens s'eslessa en la plaigne.
A voiz s'escrie :« Chevauchiez, ma compaigne !
S'or truis Guillelme delivre en la champaigne,
Recreant sui s'a un cop nel mehaigne ;
Onc n'acointa si mauvese bargaigne. »
Lieve sa main, de Mahomet se saigne ;
Puis commanda monter sa gent demaigne.

Quant paien oient le commant Desramé,
Communalment sont mout tost adoubé.
Grant fu la noise quand il furent armé ;
Devant le roi de Cordres sont alé.
Ez vos un Turc poignant tot effreé.
A sa voiz haute a le roi escrïé :
« Desramez sire, mal somes esgaré.
Francois nos vienent, de ferir apresté.
Guillelmes a un vassal amené,
N'a si fort home en la crestïenté ;
A son col porte un grant merrien quarré,
Nel porteroient .II. roncins enselé ;
Le bot devant a d'acier virolé
Et a grant bandes mout richement ferré.
Cil qu'il ferra sera tot affronté.
Tant se fet fiers qu'il ne doute home né.
Bien ai son nom oï et escouté :
Moi est avis Renoart est nomé.
Toz li coart sont a lui ajosté ;
Onc ne vi home de si grant cruauté,
Par Mahomet bien resemble desvé.
Encor n'a mie .XXIIII. anz passé.
Le coer me dit, bien me vint en pensé,
Par lui serons mort et desbaraté. »
Desramez l'ot, por poi ne fust desvé.
« Fui, gloz, dist il, trop as ci demoré.
Se il estoient tex .V. C. assemblé,
Par Mahomet, cui j'ai mon chief voé,
Je n'en dorroie un denier monneé. »
Devant lui a apelé Mugalé :
« Or tost, dist il, soient mi cor soné ! »
Dist l'amoraves :« A vostre volenté. »
Lors oïssiez d'olifant tel plenté
Plus de .V. liues en sont li son alé.
Li aumaçor sont parti et sevré ;
Rois Desramez a sa gent ordené.
Un conroi a a Haucebier livré :
 .XX.M. furent quant il sont assemblé.
Cil Haucebiers avoit si grant fierté
Et si grant force et si grant poesté
Qu'ainc ne feri home de mere né
Qu'il ne l'eüst a un sol cop tüé.
A grant merveille ot bien son cors armé :
En son dos erent dui blans haubers safré,
Et en son chief .II. vers elmes jemé
Et .II. espees pendent a son costé,
Et si portoit un tel espié quarré
Dont l'alemele avoit .II. piez de lé.
Le jor eüst maint des noz lapidé,
Mes Renoart l'ot mout tost afronté
A son tinel, qui devant fu ferré.
Par cel cop furent paien desbareté.

Autre bataille a Desramez rengie
De .XX. milliers de cels de paienie,
Si les commande Hector de Salorie ;
N'ot si felon jusqu'a la mer Rogie.
De nostre gent feïst grant deceplie,
Mais Renoart, qui les mauvés chastie,
Li peçoia le chief jusqu'an l'oïe.
La tierce eschiele a Sinagon chargie ;
Cil ot Guillelme meint jor en sa baillie
Dedens Palerne en sa grant tor entie :
 .XX.M. paiens ot en connestablie.
La quarte eschiele ra Mallars de Caudie.
Mauduit de Rames la quinte eschiele guie :
Cil ot .XX.M. de cels devers Perssie,
Et Aenré la siste ra fornie :
Cil ot .XX.M. de cels de Bogerie.
Un flael porte, dont la mace est fornie,
Tote iert de coivre et longue une bracie.
De nostre gent feïst macequerie,
Mes Renoart, qui les mauvés chastie,
Li peçoia le chief jusqu'an l'oïe.
La sesme eschiele fist Baudus d'Aumarie :
 .XX. milliers ot de cels de Pinconie.
Aiquins ses peres a l'uitiesme adrecie :
 .XX. milliers ot de cels devers Sulie.
La nuesme fist Borriaus o sa mesnie :
 .XXX. filz ot de mout grant baronie,
Toz chevaliers pleins de bachelerie ;
Les chars ont noires plus que n'est pois boillie.
 .XX.M. paiens ot en lor chevauchie.

Quant Desramez ot sa gent ordenee,
La soe eschiele a mout bien devisee.
 .C.M. furent, chascun ot teste armee,
Et .XX. milliers de noire gent barbee.
Uns rois les guie, Margot de Val Fondee ;
Cil porte un maill, n'ot lance ne espee,
De fer i ot demie charretee.
De nostre gent feïst grant lapidee,
Mes Renoart a la mace quarree
L'esmia tot deci qu'en la coree.
Un aumaçor i ot de Val Betee,
N'ot en l'ost roi de si grant renomee,
Baudins ot nom, mout fu de grant ponee,
Niés Renoart, filz sa seror l'ainz nee,
Qui d'Orïende iert roïne clamee.
Des .II. amis fu bataille aduree
Et si grant luite, tiex ne fu esgardee,
Mes Renoart le conquist o l'espee.
Par cel Baudin fu Cordres conquestee.
Grant fu la noise de la gent desfaee ;
Tant i sonerent des cors a la menee
Jusqu'a .V. liues en est la voiz alee.
Paien chevauchent sanz nule demoree.
Grant fu la freinte, et la poudre est levee,
En Aleschans, ou l'erbe est defolee.
La ont li nostre gent paiene encontree.
N'i ot parole dite ne devisee :
Tant com cheval corent de randonee,
Se vont ferir sanz nule demoree ;
A l’encontrer fut mout grant la criee.
La veïssiez tante lance quassee,
Tant elme fret, tante broigne faussee,
Et tante targe perciee et estrouee,
Tant pié, tant poing, tante teste copee,
Maint Sarrazin gesir goule baee,
Qui par le cors saut fors la boelee !
En Aleschans est l'erbe ensanglantee.
Quens Aymeris a Nerbone escriee ;
Son filz Guillelmes, Monjoie la loee ;
Bernart, Brubant, a mout grant alenee,
Et Aïmers, Venice la gastee ;
Hernaut, Gironde, une enseigne doutee,
Et Endernas a Guibert reclamee ;
Bueves, Barbatre, qui siet sor mer salee.
La ot meinte ame fors del cors dessevree ;
La gent Aiquins i fu desbaretee,
Ferant les mainent plus d'une arbalestee.
Ja n'eüst mes cele eschiele duree,
Ne fust ses filz, Balent de Val Fondee ;
Cil a son pere et sa gent retornee.
Lors recomance li criz et la hüee ;
Espessement fierent a la meslee,
Del sanc des cors est la terre listee.
Huimés orrez bataille enluminee,
Et chançon fiere, s'ele est bien escoutee ;
Par jugleor ne fu meillor chantee.
