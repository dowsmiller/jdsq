
Sainte Genevieve fu nee pres de Paris. Par lai trespassoit une fois sains Germains li
Auceurois et aloit am Bretaingne avec autres genz por heresie destrure. Lors vit il
de loint sainte Genevieve antre les autres gens, si la fit a soi venir et demanda a ses
parans son nom et dit qu'ele feroit grant honor a tot son paraige et que Deus
l'ameroit mout pour la bone vie qu'ele menoit. Et lors il li demanda se ele voudroit
garder virginité et ele respondi qu'ele le vorroit bien se Dex vouloit. Et lors il
l'ammena an l'eglise avec soi et furent lai tant que none et vespres furent chantees
et puis l'an envoia anchiéz son pere et li dit que l'andemain veint a lui. Et ele revint
et il li demanda se ele estoit remambrans de ce qu'ele avoit promis le jor devant et
ele respondi qu'ele vouloit dou tot au tot garder virginité. Et lors sainz Germains
trova un denier percié et li commanda qu'ele le portest a son col an remambrance
de lui et que ele les fermauz et les autres aornemans ostat toz et ele, par humilité et
an remanbrance de saint Germain, fit ce qu'il li ot dit.

Quant la mere sainte Genevievealoit un jor au motier, ele commanda a
sa file qu'ele gardest maison, mas ele voloit anler au mostier, si commença ai crier
aprés sa mere. Et ele fu iree, si li dona une buffe et maintenant ele perdi la veue et
an tel meniere fu un an et IX mois. Aprés ce ele se remambra de ce que sainz
Germains avoit dit que sa fille seroit de grant loange, si li pria qu'ele li aportest de
l'aigue dou pois. Por ce sa fille maintenant i ala et plora mout griemant sor le pois
por ce que sa mere avoit por li perdue la veue. Et lors ele li aporta de l'aigue et ele la
prist am bone creance et pria sa fille qu'ele feist sus le signe de la croiz et ele obei
voluntiers a sa priere. Et lors la mere prist de l'aigue sor ses euz et an tel meniere
rot sa veue.
Sainz Germains autre fois trespassoit par Paris et lors se harberja an l'ostel sainte
Genevieve et lors vinrent a lui plusors genz qui mesdisoient de cele sainte virge.
Mas il ne les crut pas, ainz les mena devant son lit et leur moustra la terre qui
moste estoit de ses larmes. Aprés ce sainz Germains s'am parti et ele demora et
s'anclout des le jor de la Tiephaine jusque au jor de la Ceinne por ce qu'ele ne
vouloit pas que nuns l'ampeeschat en ses orisons et ses jeunes. Lors avint que une
femme por curiouseté, non pas por bien, vot savoir quesainte Genevieve
façoit tant an sa celle. Et maintenant qu'ele mit les euz au pertuz de la celle por
esgarder, ele perdit la veue. Et lors ele an la celle sainte Genevieve demora XL jors.
Et aprés ce termine par la priere de la virge recouvra sa veue.

Ce fist Dex por sainte Genevieve, qui de si sainte vie estoit que, depuis qu'ele ot
XV anz jusques a L, ele jeunoit toutes les semainnes fors que le dyemoinge et le
juedi. Ele ne mainjoit an ces II jors fors que pain et aigue et feves et li pains estoit
d'orge. Et des le L an jusque atant qu'ele an ot IIII vins, li evesque li prierent que
ele mainjest dou lait avec le pain d'orge et de la menuse. Et ele obei a leur prieres et
nequedant ele use de ces II choses am plorant. Et sorquetot ele fui an sa jeuvence
si paralitique que tuit sui mambre furent dessevré li uns de l'autre. Et an ceste
enformeté, ele jut III jors que on ne pot an li riens noter de vie fors que un petit de
coleur qui an son visaige estoit et puis fui ele senee de ceste enformeté et reconta
que uns anges l'avoit menee en un leu ou li juste se reposoient et qu'ele avoit lai oï
tant de biens que nuns ne les porroit reconter et ces biens Dex avoit apperoilliéz a
ses amis.

Sainte Genevieve fu de si sainte vie que si sainz hons cun sains Symons fu qui
XL ans fu en estantsor un piler la saluoit sovant des la terre d'Oriant, ou
il estoit, et se commandoit an ses orisons. Sainte Genevieve fist plusors miracles
par le saint home et disoit les choses qui estoient a avenir et curoit toutes menieres
d'anformetéz.
