Ja seit iceo ke vie de moine en tuz tens deive aver observance de quaralme, nekedent, pur iceo ke poi unt iceste vertu, amonestum nus icés jurz de quaralme en tute purté lur vie garder e tutes les negligences des altres tens en icés seinz jurz laver e adrescier. La quel chose idunk dignement iert feite si nus recreum de tuz vices e dunum entente od plurs a ureisun, a lesçun, a cumpunctiunde queor e a abstinence. Aoitun nus idunk aukune chose a nostre acustumé e usuel curs de nostre servise, ureisuns speciales, abstinence de mangiers e de beivres, ke chescun, sur la mesure ke li est enjuinte, acune chose de sa propre volenté offre a Deu od la joie del seint esperit, iceo est a dire ke chescun sustraie a sun cors de viande, de beivre, de dormir, de parler, de enveisure, e od joie de spiritel desire entende la seinte Pasche.Nepurquant, iceo ke chescun offre a Deu le face entendre a sun abbé, e od la sue ureisun e volenté seit feit, kar quanke est feit sanz la volenté del pere esperitel est turné a presumptiun e a veine glorie, e ne mie a loer. E pur iceo tutes choses funt a fere od la volenté del abbé.
As jurs de quaresme del matin jesque haute tierce entendent tuit li frere a lur lesçun e puis jesque a la disme ure pleine facentceo ke lur est enjuint; en quels jurz de quaresme receivent tuit chescun le sun livre del libraire e les lisent par ordre e enterinement, les quels livres sunt a livrer al comencement de quaresme. Devant tutes choses seit aturné un des einz-nez u dous, ki avirunent le mustier as ures ke li freres entendent as lesçuns e veient ke par aventure n'i seit trové frere pareçus ki atende a usdives choses u a fables e n'est ententif a leçune ne mie sulement est a sei meismes nunprofitables, mes enteimes forstrait les autres. Itel si par aventure, ke ja n'avienge, seit trové, seit repris une fiede e autre. Se il ne s'amende, seit suzmis a regulere discipline e en tel maniere ke li altre en aient pour. Nul frere ne s'acoste a altre a ures incompetentes. Al jur de diemeine tuit atendent a lesçun, estre icels ki sunt aturnez a divers mestiers. Si alkuns est issinegligent e pareçus ke il ne voille u ne puisse estudier ne lire, autre oefre li seit enjuint k'il face e ne seit usdif. As freres malades u delicius tel oefre u art seit enjuint, k'il ne seent usdifs ne par la violence de travail si grevez k'il seent eschacé. La maladie des quels del abbé est a garder.
