Nostre Sires comanda a ses deciples ke il conkeilhisent le reliefk'il ne porresistJoan 6, 12. Por ce d'aukuns sermons ke ge ai oïz ai je conkeilhut aukuns moz, si les ai escriz en cest livre, por ce ke il ne fuissent oblié.
Et al comencement pri je toz celz ki le liront u ki l'escoteront ke il prient specialment por moi et por toz mes amis.
Et si les pri ke, s'il i truevent chose ki face a enmiaudrer, k'il l'enmiaudrent, k'il ne pensent mie k'ele fuist issi dite, mais par aventure ensi fut entendue. Cest sermon ki ci comance fist maistres A. de sainte Agnés.
Queramus domino nostro regi adolescentulam virginem Agnes et stet coram rege et foveat eum et dormiat in sinu suo et calefaciat dominum nostrum regem3 Reg 1,2. Nos trovons el tierz livre des Rois tot al comencement, kant David fut viez k'il refroida si ke om nel pooit rechaufer ;
si disent li serjant le roi cez paroles ke nos avons avant mises :« Querons a nostresanior lo roi une jovencele virgine ki stoist devant le roi et si le norrisse et dorme en son sain et si rechaufe nostre sanior le roi. »
Et aprés un petit si dist l'ystorie :«Quesierunt et invenerunt et cetera...»3 Reg 1,2.« Il la kisent et si troverent Abysac Sunamitem. »Cez paroles covinent bien a madame sainte Agnés dont nos faisons la feste, si com vos orez aprés.
Par David refroidiét entendons nos l'anrme en cui la graze Deu est morte, ki est refroidie de carité par le vice de pechiét. Dont sainz Pouz dist :« Devestez lo viez home », ce est les viez acostumances, « et si vestez le novel », ce est Jhesu CristCol 3,9.
L'anrme ki est issi refroidie ne puet om eschaufer de dras, si cum om dist de David :«Operiebatur vestibus et non calefiebat»3 Reg 1,1. Par les dras ci en droit entendons nos les oevres ki sunt faites senz amor et senz desier.
Nule tele oevre ne rechaufe celui ki est enviesis en pechiét. A cestui rechaufercovient kerre une jovencele, c'est l'exemple des sainz qui suntenflammé de cariteit.
Ne je n'i sai nule plus covenable de madame sainte Agnés, car ele fut mult jovene et mult fervanz. Mais notez tot al comencement ki la kisent et u il la troverent, et ki fu cele ki fu trovee : li angele la kisent et si la troverent.
Et ki fu cele ki fu trovee ? Ce fut sainte Agnés. Li angele la troverent es termes d'Israel. Ele fut mult jovene, ki n'ot mais ke treze ans, si com tesmoinget sainz Ambroises en sa Vie.
Jovenceles sunt fortes et plaisanz et lies et fructifianz et plus aerdanz en amor. Tele est l'anrme ki est renovelee par graze. Ele est plus forz en bones oevres et plus fervainz ke cil ki par lonc tems sunt anoiét de faire penance.
Por ce dist David :«Nunc.»C'est :« J'ai or primes comencié. »C'est a dire :« Ausi forz, ausi fervainz et ausi desiranz sui je a la fin de mi oevre cum al comencement. »
Car oevre comencie si est forte, et nos devons todi estre al comencement de noz oevres, c'est ausi desirant et aussi fervainz senos comenciens or primes.
Mais il i at telz genz ki tot jors sunt a la fin de lor oevres, car cant il ont fait aukune penance u eu aukun bon desier u aukune bone volenté, si kident avoir fait grant chose, ausi cum s'il estoient ja a la fin de perfection.
Mais ce n'i at mie, kar kant nos avons toz les biens faiz, si devons nos kidier par humilité ke nos soions al comencier.
Les jovenceles sunt plaisanz car eles sunt hontouses, ne nule chose ne les fait si plaisanz cumme hunte, car en honte n'at point d'orguelh.
Car ki est hontous il n'est nient orguilhos. Et nule vertuz n'est si plaisanz a Deu com vraie humilitez, ne senz celi ne li plaist nule oevre.
Mult est plaisanz a Deu l'anrme renovelee par graze ki at osté la visece de pechiét, c'est d'orguel, kar nulz pechiez n'enviesist si l'anrme ne ne la fait si desplaire a Deu cum orguez. Si cum dist David :«Emundabor a delicto maximo, tunc erunt ut complaceant eloquiaoris meiPs 18,14.
« Biauz Sire », fait David, « nettoie moi del tres grant pechié », c'est d'orgueilh ki est tres granz, car il comencha el grant, ce fu el angele, ki fu li plus granz de totes creatures, et se comencha orguez por les tres granz, ce fu por Deu ki est tres granz, car il volt estre semblanz a Deu.
Et por ce chaït il, si ke onkes puis ne pot ester, si cum on trueve en Job ke li fil Deu estoient asembleit devant Deu se fu entre eauz SathanJob 1,6.
Il ne dist mie ke il steüst, mais il i fu, car il estoit ja enboez, se li estoit abhominables, si k'il nel pooit veoir, et por ce n'estisoit il mie, et por ce prie David k'il soit netoiez de cel tres grant pechiét.
« Et dont », dist il, « seront plaisanz et nient-devant les paroles de ma boche et les pensees de mon cuer en ton esgart totens, »Ps 18,15car des k'atant ke l'anrme sera nettoie del grant pechiét, c'est d'orguelh, ne seront a Deu plaisanz ne ses orisons ne ses oevres.
Et por ce l'anrme renovelee par grace si est a Deu mult plaisanz. Lesjovenceles sunt lies, car teiles anrmes sunt totens lies et joiouses de joie spirituel, senz anui, senz tristece, senz accide.
Et se sunt fructifianz car eles portent le fruit de bones oevres et se sunt plus aerdanz en amur, si cum il distes Cantikes :«Juvencule dilexerunt te»,Cant 1,2, c'est :« Les jovenceles toi amerent. »
Tez anrmes ki ensi sunt renovelees rechaufent David, c'est l'anrme ki est refroidie par viesece de pechiét. Tele fut madame sainte Agnés, car ele fu si aherdanz en amur k'unkes nuz ne l'en pot torner.
Dont ele dist au jovencel ki la raignoit de noces :«Discede a me pabulum mortis»Gesta.« Alez », dist ele, « en sus de moi, car je sui ja adevancie d'un atre ami. »
Ele dist bien« Je sui adevancie », car il l'avoit adevancie et aprise et esprise et entreprise et soprise. Il l'adevanci por ce ke om ne li tolist.
Il fist ke sages ki l'adevanci, car s'il ne l'eüst adevancie, il la poïst bien perdre ; mais il l'adevanci par sa grasce et si l'aprist, car s'il ne l'eüstaprise, ele ne poïst ja dire ce k'ele dist, si cum vos orez aprés.
Et si l'avoit esprise de s'amor, et entreprise, si k'ele ne li pot eschaper, et si l'avoit soprise. Ce ne fut pas merveilhe se ele en fut soprise, car ce estoit uns enfes, et l'enfant puet om tost sorprendre.
Mais il n'est nuz si sages s'um li mostroit ce k'un li mostra ke il n'en fuist sopris. Choses porkes Deus fait a amer, en fu ele soprise.
Et cez .ix. choses deviset ele en sa legende a jovencel ki la raignoit de mariage. La priset ele son ami por .ix. choses ki en lui sunt, dunt il fait a amer.
La premiere est k'il est de grant parage ; la seconde est k'il est riches ; la tierce por ce k'il est larges ; la .iiii. por ce k'il est poissanz ; la .v. por ce k'il est biauz ; la .vi. por ce qu'il est sages, car s'il avoit totes choses, se li falist sapience, ne li varroit riens ;
la .vii. por ce k'il est debonaires ; la .viii. por ce k'il est soignos de ses amis ; la .ix. por ce k'il est honestes ; et por totescez choses en fu ele soprise.
Ke il soit de grant parage demostret ele cant ele dist :«Cuius mater virgo est, cuius pater feminam nescit»Gesta.« Mes amis », dist ele, « est de si grant parage ke sa mere est virgine et ses peres n'ot unkes femme. »
Telz parages ne fut unkes oïz, car unkes n'en fu plus. Por ce dist Ysaïes :«Generationem eius quis enarrabit ?»Is 53,8.« Deus », dist Ysaïes, « ki poroit raconter son parage ? »
Madame sainte Agnés le raconta par mult briés paroles, et si bien c'om ne le poïst miez dire, car de tel parage ne fu unkes nulz, ne jamais ne serat, ke sa mere fust virgine et ses peres n'eüst feme, fors ke li Fiz Deu.
Aprés li prisa de ce ke il est riches, cant ele dist :«Ostendit mihi thesauros incomparabiles. »C'est :« Il m'a mostré ses tresors, ce ne poroit comparer. »Ciz moz at .ii. interpretations, car comparer dist autant cum assimiler.
Ciz tresors fut la joie de paradis ki est si grant k'un ne poroit asimiler la plus petite joie ki la est a totes les joies de cestsiecle.
En autre sens dist comparer autant cum achater, car cez joies ne poroit nuz achater nes s'il donoit tot le munde. Mais nostre Sires les donet a ses amis por sa bonté.
Cez richeces mostrat li Sires a sainte Agnés, et por ce ne fu mie merveilhe s'ele en fu soprise, car ce astoit unz enfes. Car cant un mostre l'enfant aukune chose, se bee il aprés, tant k'il l'at.
Et por ce li mostra il k'il la voloit faire beer aprés, de ci k'ele fuist avoec lui senz departie, et se li mostra por ce k'ele astoit s'amie. Car al'estrange ne a son anemi ne mostre on mie son tresor.
Aprés le prise de sa largece, cant ele dist k'il li avoit cez tresors promis, car ce fut granz largece, car cant ele ot dit :«Ostendit mihi thesauros incomparabiles», se dist ele aprés :«quos se donaturum repromisit»,« giers il les moi at pluisors foiz promis et repromis », et por ce proeve ele ke il est larges ki si grant chose li avoit promis.
Aprés le loa de ce k'il est poissanz cant eledist :«Ipsi sum desponsata cui angeli serviunt.»« Je sui a celui esposee cui li angele servent. »En cez paroles mostrat ele le pooir de son ami, car cil est mult poissanz cui li angele, ki si sunt grant, servent a lui et li sunt obediant.
A ce s'acorde bien Daniel ki dist ke il vit .i. throne et sor cel throne seoit unz hauz hom et puis si dist :« Li milhier des milhiers l'aministrevent et tant de milhiers c'om nes pooit conter estevent devant lui »Dan 7,10
Bien s'acorde ceste parole a la sainte Agnés, ki dist ke li angele servoient son ami. Aprés le prisa de sa biauté cant ele dist :«Cuius pulchritudinem sol et luna mirantur.»« Mes amis », dist ele, « est si biaus ke la lune et li solez ki sunt si bel se merveilhent de sa bealté. »
De ceste biauté dist Salemons :« Vain sunt tot li home en cui n'est la science Deu et des ovres k'il virent ne sorent celui ki est »Sap 13, 1-2, anz cuidarent deus les choses k'il voient por lor bealté, si cum li alcant kiaoroient la lune u le soloilh u les altres creatures por lor beauté.
Et se por lur beauté les cuidarent deus, mult par est biauz cil ki les fist, car li Engenreres de tote biauté les establi. Et si bele oevre ne poist eissir se de mult beles mains non.
Et Salemons dist ke la sapience Deu est plus bele ke li soloz et s'est sor tote la disposition des estoilesSap 13,2et porcedist sainte Agnés ke de sa biauté se merveilhe li soloz et la lune.
Aprés le prisa de ce k'il est sages cant ele devisa l'aornement dont il l'avoit aornee, car se il ne fuist trop sages, il ne l'eüst ja si bien acesmee cum ele dist :«Ornavit dextrocherio dexteram meam.»Dextrocherio c'est unz chiers aornemenz d'aniauz et d'afiches c'um portoit za en arriere sor le braz.
Ciz aornemenz senefie les ovres ki sunt faites solement por salut, car par la destre entent om les droites oevres ki sunt faites tant solement por avoir les biens de la amont, k'il ni at autre chose.
Aprés siut :«Dextrammeam et collum meum cinxit lapidibus preciosis.»« Et si at », dist ele, « chainte ma dextre et mon col de pieres precioses. »Ele dist merveilhes ; on ne soi suet mie chaindre ne el braz ne el col mais par mi les rains.
Por trois choses se chaint om. On se chaint por ce k'on at en son sain ne chaie, et por les dras astraindre pres de soi, por ce ke li drap n'adoisent a terre.
Por cez trois choses furent chaintes ses oevres, k'eles ne li chaïssent, et si l'estraint si fer ke nule ne l'en pot chaïr, et se li astraint pres de li por ce k'ele les sentist docement par desier, car les oevres c'om fait senz desier ne sent on mie.
Il la chaint ausi por ce ke ses oevres n'adesaissent a terre, c'est k'eles ne fuissent faites por nule terriene chose, ne por nule terriene amor, ne por nule vaine gloire, ne por elation, se por lui non.
Ensi chaint il sa dextre, c'est ses oevres, de pieres precioses, c'estde bones vertuz, et soncol. Par le col entent om la loenge, car del col eist la voiz formee. Ses colz fu chainz et sa loenge ne fuist se de lui non.
Par une autre raison fu ele chainte el col : le sac ki est plains ne puet om mie chaindre s'el col non. Par ce dont fu ele chainte el col k'ele estoit si plaine de toz les biens k'ele ne pout estre nient plus, et por ce la covient chaindre el col.
Aprés siut :«Tradidit auribus meis inestimabiles margaritas.»Ele dist« Il at aornees mes orelhes de margeries c'um ne puet aesmer. »
Parl'aornement des orelhes entent om oïe et obedience, car cez dous choses sunt margeries c'um ne puet aprisier, car de l'oïe vient li obedience, si com dist David :«Audi filia et vide et inclina»Ps 44,11.
« Oiez filhe et si voiez », car il semble ke cil ki ne vuet obeïr n'ait nient oït ce ke om li comande, et por ce dist il :« Oi et se voi », car de l'oïe vient li obedience.
Car cil ot a droit ki fait volontiers ce c'um li comande et cez dois chosessunt margeries c'um ne puet aprisier, kant l'anrme ot volentiers le comant et l'aemplist a son pooir. Mais il i at telz genz ki ja ne voroient c'om les comandast, por k'il ne vuelent nient obeïr.
Aprés si le prisa d'une vesteüre dont il la vesti kant ele dist«Induit me Dominus ciclade auro texta et immensis monilibus ornavit me.»« Mes amis », dist ele, « m'a vestie d'une vesture teissue d'or et se m'at aornee de pieres precioses c'um ne puet mesurer. »
La vesteüre d'or senefie carité. Elle ne dist mie k'ele fuist painte, mais teissue, car vesture painte d'or puet om defaire. La teissue u li ors est teissuz, ne puet om defaire s'a grant paine non.
Et por ce dist ele teissue, ke totes ses oevres astoient si fortement teissues en karité ke om ne pot unkes nes une sole departir et si mist om grant paine et par promesse et par manace et par tormenz dont om li fist assez, car ele astoit fortement a lui jointe, si cum eledist :« Je sui a lui jointe par carité. »
Par les pieres k'un ne puet amesurer dont il l'aorne entent on la casté k'il lui dona, c'om ne puet mesurer. Car nulz ne puet mesurer si virgine et si caste wege estre, mais tant com Deus l'en done.
Tant en at chascuns et nient plus, car ce est propres dons de Deu. Car si cum dist sainz Jeromes :« Vivre en char senz char, c'est senz charnel desier, ce n'est pas vie terriene, mais celeste. »
Aprés sieut :« Et ses sans », dist ele, « at aornee ma face. »Ce dist sainz Augustins :« Si dolanz doit estre li pechieres de son pechiét ke li sans de l'anrme en eisse. »
Li sans de l'anrme ce sunt les larmes, gieres les larmes ki sunt plorees u por ses pechiez u por les autrui u por le desier de paradis u por la misere de cest exil u por les travaz Jhesu Crist, car eles sunt por lui plorees.
Et nulz aornemenz ne fait si plaisant la face de l'anrme cum funt telz larmes. De teles avoit madame sainte Agnés sa faceaornee, car teles avoit ele plorees. Mais les larmes ki sunt plorees por uisouses u por damage terrien u por iror, celes ne sunt mie sans nostre Sanior, mais la cause por k'on les plore.
De cest sanc dist sainz Bernars sor cest mot,Dilectus meus candidus et rubicundusCant 5,10:« Je ai grant honte », dist il, « de ce ke Jhesu Cristespandi son sanc por moi, ke je n'espan ausi le mien por lui. »
Por ce dist sainte Agnés ke ses sans avoit aornee sa face, k'ele avoit honte de ce k'il avoit por li son sanc espandu, si desiroit le sien a espandre por lui.
Et cest honte devons nos avoir, car hontes si est mult bialz aornemenz de face, car si cum Jhesu Crist espandi son sanc par nos, devons nos por lui espandre le nostre, au mains par desier de martyre et par penance et par larmes, et ensi prenderons color.
De ceste color dist Malachies :« Il les colerai cum or et cum argent. »Li ors et li argenz, kant il sunt colé par mi les cendres, il ne prenentmie la color ne la savor des cendres ; ce fait li aiwe.
Ausi li sant, cum il sunt colé par mi les tribulations, ki sunt cendre, c'est remenant de fou, c'est des paines de purgatoire, il changent lor color en miez, ne ne perdent point de lor bone savor ; ce funt li malvais ki sunt cum aiwe.
Anulo fidei sue subarravit me Dominus.« Et se m'a », dist ele, « enerree de l'anel de sa foit », ausi cum ele deïst :« Biaus amis, vos este trop tart venuz, car uns autres m'a ja enerree, ki mult est plus hauz et plus nobles de vos, et de parage et de dignité. »
Ele dist mult bien enerree, car cant uns hom bargenhet alcune chose, et ilh ne fait plus, s'uns autres vient ki done erres, il en doit estre devant, cil ne faisoit s'il ne la bargenhievet.
Mais nostre Sires l'avait enerree, si estoit bien droit k'il en fuist devant, car les erres sunt partie del pris, car ki la chose enerre, il at mains a paier, et por ce dist ele k'il l'avoit enerree de l'anel de sa foit.
Par l'anel kiest ronz entendons nos la Trinité, dont il li avoit sa foit donee, et si l'en avoit donét sentir de la dolçor et ce furent les erres. La pierre de l'anel senefie Jhesu Crist ki est en cele parmanableté et en cele joie si cum pierre en anel.
Or ravons coment ele fu aornee. Et en cest aornement poons entendre la sapience de celui ki la aorna, car se il ne fuist trop sages, ja si bien ne l'eüst paree.
Mais il la aorna et si l'aprist et si l'esprist, car se il ne l'eüst aprise et esprise, coment poïst uns enfes de treze ans itez paroles dire, se li Sainz Espirs proprement ne parlaist en li ? Ensi donkes prisa ele la sapientie son Ami.
Aprés le prisa de sa debonaireté cant ele dist :«Met et lac ex eius ore suscepi.»« J'ai de sa boiche receü le miel et le lait. »Par le lait entent om la doce parole k'ele prist de sa boiche.
Si cum fait la norrice, ki l'enfant ki ne puet machier paist a sa boiche, se li mache et se li done, car ce astoit uns enfes.Par le miel ki vient senzpaine d'ome entent om la grant nettee k'ele prist de lui et la dolzor de contemplation dont il l'avoit a soi traite.
Car cant aucuns vuet colons norrir, il les enmiele les bes por ce k'il atraient les altres. Ensi fist nostre Sires, la cui boche degote le miel, c'est dozor de contemplation, car li enmielez l'avoit enmielee.
Aprés la prisa de ce k'il est sonious de ses amis cant ele dist :«Posuit signum in faciem meam ut nullum praeter eum amatorem admittam.»« Il at mis », dist ele, « une ensenge en ma face, ke je n'ai autre ami ke lui. »
Il l'avoit ensengie si cum on fait les chevalz ki vinent de Hongrie. Om les ensenge par ce k'on sache de kel païs il vinent.« Por ce », dist ele,« m'a il enseignie ke, ken ke je face et u ke je voise, k'il moi poïst retrover ; et se moi at enseignie ke om poïst conoistre dont ge viengh et dont je sui et u je doi aler. »
Et ce pooit om legierement conoistre as oevres et az paroles k'il avoiten li mises. Et c'est ce k'il est songois de ses amis.
Au derrainz le prisa de ce k'il est honestes cant ele dist :«Quem cum amavero casta sum, cum tetigero munda sum, cum accepero virgo sum.»« Mes amis », dist ele, « est si honestes ke, cant je l'amerai, si serai je plus caste, et cant je l'atocherai, si serai plus nete, et cant je l'arai pris del tot, si serai ge plus virgine. »
Aprés siut :«Iam castis eius amplexibus astricta sum, c'est :« Je sui ja embracie de lui destroitement. »C'est ce ke l'Espouse dist :« Sa senestre est desoz mon chief et sa dextre moi enbracerat. »Cant 8,3.
Par la senestre entent om les biens spirituez ke Deus done en ceste vie, par la dextre les biens del ciel. La senestre est desoz le cief et eslieve l'esperit(e) et esleece en ceste vie. Mais la dextre enbracera en l'autre. Por koi dist ele dont k'ele est ja embracie ?
Por ce le dist k'il li avoit ja doneit sentir les biens de l'autre vie et por totes cez choses ne fu ce pasmerveilhe s'ele en fu soprise, car tot li plus sage del munde en sunt sopris, ne nuz n'est sages s'il n'en est sopris.
Mais porkes soi priset ele en tel maniere des biens k'il li avoit fait ? Ce sembleroit orguelz ki ensi se priseroit. Por dous choses s'en prisa ele.
L'une por despitier celui ki la rainoit, l'autre por plus amer cui ele avait si bon trové. Et ce ne li vient mie de presumption ne de vantise, mais d'amor.
Or voions u ceste jovencele fu trovee : es termes d'Israel, la le troverent li angele ki la keroient a oes le roi. Car s'ele ne fuist es termes d'Israel, il ne l'eüssent nient trovee.
Israel dist autant cum« cil ki voit Deu », et ce sunt li angele ki totems le voient. Il le troverent en lor termes, c'est en lor voies, et se nos aliens en lor voies ausi, nos troveroient il.
Mais por ce ke nos n'i alons mie, ne nos puent il trover, car ki kerroit un(e) home, s'alaist une voie et cil une autre, il ne letroveroit jamais. Mais s'il aloit cele meïsme voie, il le poroit trover.
La voie des angeles c'est purtez et obedience et soigne, car il sunt mult soignos de nos agarder, si cum dist sainte Cecile a son jovencel ki a li parloit :« Je ai », dist ele, « agardé l'angele Deu, ki mult songiousement garde mon cors. »Et s'il gardoit si songiousement lo cors, dont gardoit il soignosement l'anrme.
Gieres, se nos aliens en cez voies, se nos troveroient li angele, car en cez voies fu la jovencele trovee. Et coment ot ele a non ? Abisac en droit non, et Sunamitis ce fut li sornons.
Abisac dist autant cum encens u holocaustes ki est sacrefiez toz ars c'um offroit tot a Deu. Tele fu sainte Agnés cant om la mist en mi le feu, si cum om fait l'encens, car ele fu el feu spirituel et el feu materiel.
El feu spirituel fu ele, cant om la raina de mariage et om la destraint, et si fu el fou materiel u ele espandi sesmains et rendi graces a nostre Sanior de ce k'il l'avait gardee. En mi ce feu rendi ele bone odor si com li encens.
Ele fu holocaustes car ele fu enbrasee d'amor et de carité. Sunamitis dist atant cum roige, et ciznons covient bien a li, car tot a la letre fu ele roige de son sanc la u om li trencha lo chief. Or est ceste jovencele trovee Abisac.
Et k'en doit om faire ? Om la doit mener au roi. Au jor d'ui i fu ele menee et reciute en ses castes enbracemenz. Ke doit ele faire le roi ? Ele doit ester devant lui.
Ele esta bien devant lui, car ele est plaisanz a lui. Ele i estiut bien tant cum ele fu en ceste vie, car sa vie li fu plaisanz. Et ke li doit ele plus faire ? Se le doit norrir.
Ele lo norri de ses bones oevres et se le baigna de ses piwes orisons et de ses dolz meditations et de ses saintes leichons, et ensi doit faire chascune bone anrme ki vuet estre Abisac ensi cum nos avons dit.
Aprés siut :« Et si dormiraen son escuerc »3 Reg 1,2, c'est en son sain. Ele i dormi. Et de ce li vint k'ele fut si bien aprise. Et ce ne fu pas merveilhe car sainz Johans ki enz s'iclina i puisa les secreiz del ciel.
Et ele i dormi si cum dist l'Espouse es Cantikes :«Sub umbra illius quem desiderabam sedi et fructus eius dulcis est gutturi meo»Cant 2,3. C'est« Je sis desoz l'onbre de celui cui je avoi desiré et ses fruiz est dulz a ma gorge. »
Ceste dist k'ele i sist, et sainte Agnés i dormi. Par le dormir puet om entendre la forte contemplation u ele s'i reposat. Ensi dormit ele en son sain et si rechaufe chascun jor le roi, c'est l'anrme u la graze Deu est refroidie.
Certes il n'i at nul si dur cuer ne si refroidié s'il bien esgardoit a la vie et a l'exemple de li k'il ne poïst rechaufer en amur et en desier.
Or li prions a la fin de nostre parole ke ele priet a son Ami ke il nos doinst ensi rechaufer a son exemple par amur et par desier, ke nos poissiens avoec liparvenirin vitam eternam. Amen.
