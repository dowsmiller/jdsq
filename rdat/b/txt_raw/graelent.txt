C'EST LE LAY DE GRAALENT

L'aventure de Graalent
vos dirai si que je l'entent ;
bon en sont li lai a oïr,
e les notes a retenir.
Graelens fu de Bretons nés,
gentix e bien enparentés.
Gent ot le cors e franc le cuer,
por çou ot non Graalent Muer.
Li rois qui Bretaigne tenoit,
vers ses voisins grant guerre avoit ;
cevaliers manda e retint,
bien sai que Graelens i vint.
Li rois le retint volentiers
por çou qu'il ert biax cevaliers.
Mout le ceri e honera,
e Graelens molt se pena
de tornoier e de joster
e de ses anemis grever.
La roïne l'oï loer,
e les biens de lui raconter ;
dedens son cur l'en aama.
Son canbrelenc en apela.
« Diva, dist el, ne me celer,
n'as tu sovent oï parler
del bel cevalier Graelent ?
Mout est amis a tote gent.
- Dame, dist il, molt par est prox,
e molt se fait amer a tox. »
La dame lués li respondi :
« De lui veul faire mon ami,
je sui por lui en grant esfroi.
Va, si li di qu'il vigne a moi,
m'amor li metrai a bandon.
- Mout li donrés, dist cil, grant don,
merveille est se il n'en a joie.
N'a si boin abé dusqu'a Troie
s'il esgardoit vostre visage,
ne cangast molt tost son corage. »
Cil s'en torna, la dame lait,
a l'ostel Graelent s'en vait ;
avenanment l'a salué,
son mesage li a conté
k'a la roïne voist parler,
e n'ait cure de demorer.
Ce li respont li cevaliers :
« Alés avant, biaus amis ciers. »
Li canbrelens s'en est alés,
e Graelens s'est atornés.
Sor un ceval ferrant monta,
un cevalier o lui mena.
Al castel sont andoi venu
e en la sale descendu,
par devant le roi trespasserent,
es canbres le roïne entrerent.
Quant el les voit, sis apela,
mout les ceri e honera ;
entre ses bras prist Graelent,
si l'acola estroitement ;
dejoste li seïr le fist
sor un tapi, puis si li dist.
Mout boinement a esgardé
son cors, son vis e sa biaté.
A lui parla cortoisement,
e il li respont sinplement,
ne li dist rien qui bien ne siece.
La roïne pensa grant piece ;
merveille est s'ele ne li prie
que il l'amast par druerie.
L'amors de lui la fait hardie,
demande lui s'il a amie
ne se d'amors est arestés,
car il devoit bien estre amés.
« Dame, dist il, je n'aimme pas,
d'amors tenir n'est mie gas.
Cil doit estre de mout grant pris
qui s'entremet qu'il soit amis.
Tel .VC. parolent d'amor,
n'en sevent pas le pior tor,
ne que est loiax druerie.
Ains lor ragë e lor folie,
perece, wisseuse e faintise
enpire amor en mainte guise.
Amors demande caasté
en fais, en dis e en pensé.
Se l'uns des amans est loiax
e li autre est jalox e faus,
si est amors entr'ex fausee,
ne puet avoir longe duree.
Amors n'a song de conpagnon ;
boin amors n'est si de dex non,
de cors en cors, de cuer en cuer,
autrement n'est prex a nul fuer.
Tulles, qui parla d'amistié,
dist assés bien en son ditié
que veut amis, ce veut l'amie,
dont est boine la conpaignie ;
s'ele le veut e il l'otroit,
dont est la druerie a droit ;
puisque li uns l'autre desdit,
ni a d'amors fors c'un despit.
Assés puet on amors trover,
mais sens estuet al bien garder
douçor e francise e mesure,
- amors n'a de grand forfait cure -
loialté tenir e prometre ;
por cou ne m'en os entremetre. »
La roïne oï Graelent
qui tant parla cortoisement ;
s'ele n'eüst talent d'amer,
si l'en esteüst il parler.
Bien set e voit, n'en doute mie,
qu'en lui a sens e cortoisie.
A lui parla tot en apert,
son cuer li a tot descouvert.
« Amis, dist ele, Graelent,
je vos aim mout parfitement.
Onques n'amai fors mon segnor,
mais je vous aim de bone amor.
Je vos otroi ma druerie,
soiés amis e jou amie.
- Dame, dist il, vostre merci,
mais il ne peut pas estre ensi,
car je sui saudoiers le roi ;
loiauté li promis e foi,
e de sa vie e de s'anor,
quant a lui remes l'autre jor ;
ja par moi honte n'i ara. »
Dont prist congié, si s'en ala.
La roïne l'en vit aler,
si commença a sospirer,
dolante est molt, ne set que faire,
ne s'en voloit par tant retraire.
Soventes fois le requeroit,
ses mesages li trametoit,
rices presens li envoioit,
e il trestous les refusoit.
La roïne molt l'enhaï
quant ele a lui del tot failli ;
a son segnor mal le metoit
e volentiers en mesdisoit.
Tant com li rois maintint la guerre,
remest Graelens en la terre,
tant despendi qu'il n'ot que prendre,
car li rois le faisoit atendre,
ki li detenoit ses saudees ;
ne l'en avoit nules donees,
la roïne li destornoit.
Au roi disoit e conseilloit
ke nule rien ne li donast
fors le conroi, qu'il n'en alast ;
povre le tenist entor lui,
qu'il ne peüst servir autrui.
Que fera ore Graelens ?
N'est merveille s'il est dolens ;
ne li remest que engagier
fors un ronci, nest gaires cier.
Il ne puet de la vile aler,
car il n'avait sor quoi monter.
Graelens n'atent nul secors.
Ce fu en mai, en ces lons jors,
ses hostes fu matin levés,
o sa femme est el borc alés
ciés un de ses voisins mengier.
Tout seul laisça le cevalier ;
o lui n'en eut en la maison
escuier, sergant ne garçon
fors seul le file a la borgoise,
une mescine mout cortoise.
Quant vint a l'eure de disner,
au cevalier ala parler,
mout li pria qu'il se hastast
e qu'il ensanble o li mengast.
Il ne se puet pas rehaitier,
si apela son escuiier,
dist li c'amaint son cacëor,
sa sele mete e tot l'ator.
« La hors irai esbanoier,
car je n'ai cure de mangier. »
II li respont :« N'ai point de sele.
- Amis, ce dist la damoisele,
une sele vous presterai
e un bon frain vos baillerai. »
Cil a le ceval amené,
en le maison l'a enselé,
Graelens est desus montés,
par mi le borc est trespassés.
Unes viés piax ot afulees,
que trop longement ot portees.
Cil e celes qui l'esgarderent,
l'escarnirent molt e gaberent.
Tex est costume de borgois,
n'en verrés gaires de cortois.
Il ne se prent de ce regart ;
fors de la vile avoit un gart,
une forest grant e pleniere,
par mi couroit une riviere.
Cele part ala Graelens,
trespensix, mornes et dolens.
N'eut gaires par le bos erré,
en .I. boisson espés ramé
voit une bisse toute blance,
plus que n'est nois nule sor brance.
Devant lui la bisse sailli,
il le hua, si poinst a li ;
il ne le consivra jamés.
Porquant si le siut il de prés,
tant qu'en une lande l'enmainne,
devers le sors d'une fontainne,
dont l'iaue estoit e clere e bele.
Dedens baignoit une pucele ;
dex damoiseles le servoient,
sor l'eur de le fontainne estoient.
Li drap dont ele ert despoulie
erent dedens une foillie.
Graelens a celi veüe
qui en le fontaine estoit nue.
Cele part va grant aleüre,
de le bisse n'eut il puis cure
tant le vit graisle e escavie,
blancë e gente e colorie,
les ex rians e bel le front ;
il n'a si bele en tot le mont.
Ne le veut en l'iaue toucier,
par loissir le laisse baignier.
Se despoulle est alés saisir,
par tant le cuide retenir.
Ses damoiseles s'aperçurent,
del cevalier en esfroi furent.
Lor dame l'a araisoné,
par mautalent l'a apelé :
« Graelent, lai mes dras ester !
Ne t'en pues gaires amender
se tu o toi les enportoies.
e ensi nue me laisoies,
trop sanleroit grant couvoitise.
Rent moi seviax non, ma cemise,
li mantiax puet bien estre tuens,
deniers en prenc, car il est buens. »
Graelens respont en riant :
« Ne sui pas fix a marceant
n'a borgois, por vendre mantiax ;
s'il valoit ore trois castiax,
si n'enporteroie je mie.
Isciés fors de cele iaue, amie,
prenés vos dras, si vos vestés,
ançois que vous a moi parlés.
- Ge n'en voil pas, dist ele, iscir,
que de moi vous puisiés saisir ;
n'ai cure de vostre parole,
ne sui nïent de vostre escole. »
Il li respont :« Je sofferai,
vostre despoulle garderai
desque vos isterés ça fors.
Bele, mout avés gent le cors. »
Quant ele voit qu'il veut atendre,
e que ses dras ne li veut rendre,
seürté demande de lui,
k'il ne li face nul anui.
Graelens l'a aseüree,
sa cemise li a donee.
Cele s'en ist de maintenant,
il li tint le mantel devant,
puis l'afula e si li rent.
Par la main senestre le prent,
des autres dex l'a eslongie,
d'amors l'a requise e proiie
e que de lui face son dru.
E ele li a respondu :
« Graelent, tu quiers grant otrage,
ge ne te tieng noient por sage.
Durement me doi merveillier
que m'osés de cou araisnier.
Tu ne dois estre si hardis,
t'en seroies tost malbailis ;
ja n'afiert pas a ton parage
nule fenme de mon lingnage. »
Graelens le trove si fiere,
e bien entent que par proiiere
ne fera point de son plaisir,
n'il ne s'en veut ensi partir.
En l'espece de la forest
a fait de li ce que li plest.
Quant il en ot fet son talent,
merci li prie dolcement,
que vers lui ne soit trop iree,
mais or soit e france e senee ;
si li otroit sa druerie,
e il fera de li s'amie,
loialment e bien l'amera,
jamais de li ne partira.
La damoisele ot e entent
la parole de Graelent,
e voit qu'il est cortois e sages,
bons cevaliers e prox e larges,
e set se il depart de li,
jamais n'avra si boin ami.
S'amor li a bien otroiie
e il l'a docement baisie.
A lui parole en itel guise :
« Graelent, vos m'avés souprise,
ge vous amerai vraiement,
mais une cose vous deffent,
que ne dites parole aperte
dont nostre amors soit descoverte.
Ge vos donrai molt ricement
deniers e dras, or e argent.
Molt ert l'amors bone entre nous,
nuit et jor gerrai aveuc vous,
dalés vous me verés aler,
a moi porrés rire e parler,
n'avrés conpaignon qui me voie,
ne qui ja sace qui je soie.
Graelent, vox estes loiaus,
prox e cortois, e assés biax ;
por vous ving jou a la fontainne,
por vos souferai jou grant painne,
bien savoie ceste aventure.
Mais or soiiés de grant mesure,
gardés que pas ne vous vantés
de cose par quoi me perdés.
Un an vous covenra, amis,
sejorner pres de cest païs,
errer poés dex mois entiers,
mais ça soit vostre repairiers,
por cou que j'aim ceste contree.
Alés vous ent, none est sonee,
mon mesage vos trametrai,
ma volenté vos manderai. »
Graelens prent a li congié,
elle l'acole e a baisié.
Il est a son ostel venus,
de son ceval est descendus,
en une canbre seus entra,
a la fenestra s'apoia,
de s'aventure mout pensis.
Vers le bos a torné son vis,
un vallet vit venir errant
desor un palefroi anblant.
Desi a l'ostel Graelent
en est venus qu'ainc ne descent ;
au cevalier en est venus
e il est contre lui salus.
Demande li dont il venoit,
com avoit non e qui estoit.
« Sire, dist il, ne dotés mie,
je sui mesages vostre amie.
Cest destrier par moi vos envoie,
ensanble o vous veul que je soie,
vos gages vos aquiterai,
de vostre hostel garde prendrai. »
Quant Graelens ot la novele
qui molt li sanble boine e bele,
le vallet baise boinement ;
e puis a reçut le present,
le destrier, sos ciel n'a si bel,
ne mix corant, ne plus isnel ;
en l'estable par soi le met
e le cacëor au vallet.
Cil a sa male destorsee,
en la canbre l'en a portee,
puis l'a overte e desfremee.
Une grant coute en a getee,
d'un rice paile ovree fu,
d'autre part d'un rice boufu.
Met le sor le lit Graelent,
aprés met sus or e argent,
boins dras a son segnor vestir.
Aprés fait son oste venir,
deniers li baille a grant plenté,
si li a dit e comandé
que ses sires ert aquités
e ses hostex bien acontés.
Gart qu'asés i ait a mangier,
e s'en la vile a cevalier
que sejorner voille tot coi
qu'il en amaint ensanle o soi.
Li hostes fu prox e cortois
e molt vaillans comme borgois.
Rice conroi fist atorner,
par le vile fait demander
les cevaliers mesaaisiés
e les prisons e les croisiés.
A l'ostel Graelent les mainne,
de l'honerer forment se paine.
Assés i eut joué la nuit
d'estrumens e d'autre deduit.
La nuit fu Graelens haitiés,
e ricement apareilliés ;
grans dons dona as harpëors,
as prisons e as guoors.
N'avoit borgois en la cité
qui li eüst avoir presté,
qu'il ne li doinst e face honor,
tant qu'il le tienent a segnor.
Des or est Graelens a aise,
ne voit mais rien qui li deplaise ;
s'amie voit les lui aler,
a li se puet rire e juer.
La nuit le sent dejoste lui ;
coment puet il avoir anui ?
Graelens orre molt souvent ;
el païs n'a tornoiement
dont il ne soit tos li premiers ;
mout est amés des cevaliers.
Or a Graelens boine vie
e molt grant joie de s'amie.
Se ce li puet longes durer,
ja ne devroit el demander.
Ensi fu bien un an entier,
tant que li rois dut ostoiier.
A pentecoste cascun an,
semounoit ses barons par ban.
Tot cex qui de lui rien tenoient
e a sa cort o lui mangeoient,
servoient le par grant amor.
Quant mengié avoient le jor,
la roïne faisoit monter
sor un haut banc e deffubler.
Puis demandoit a tos ensanble :
« Segnor baron, que vos en sanble ?
A sousiel plus bele roïne,
pucele, dame ne mescine ? »
A tox le convenoit loer,
e au roi dire e afremer
k'il ne sevent nule si bele,
mescine, dame ne pucele.
N'i ot un seul ne le prisast
e sa biaté ne li loast,
fors Graelent qui s'en taisoit ;
a soi meïsme s'en rioit,
en son cuer pensoit a s'amie.
Des autres tenoit a folie
ki de totes pars s'escrioient
e la roïne si looient.
Son cief covri, son vis baisa,
e la roïne l'esgarda,
le roi le mustra, son segnor.
« Voiiés, sire, ques deshonor !
N'avés baron ne m'ait loee
fors Graelent qui m'a gabee.
Bien sai qu'il m'a pieça haïe,
je cuit qu'il a de moi envie. »
Li rois apela Graelent,
demande li oiant la gent,
par la foi que il li devoit,
qui ses naturex hom estoit,
ne li celast, ains li desist
por quoi baisa son cief e rist.
Graelens respondi au roi :
« Sire, dist il, entent a moi.
Onques mais hom de ton parage
ne fist tel fait, ne tel folage ;
de ta femme fais mostroson,
qu'il n'a çaiens un seul baron
qui tu ne le faces loer ;
dient qu'il n'a sous siel sa per.
Por voir vos di une novele :
on puet assés trover plus bele. »
Li rois l'oï, molt l'en pesa,
par sairement le conjura
s'il en savoit nule plus gente.
« O je, dist il, qui vaut tes trente. »
La roïne mout s'en mari,
a son segnor cria merci,
c'au cevalier face amener
celi qu'il i oï loer
e dont i fait si grant vantance.
« Entre nos dex soit la mostrance ;
s'ele est si bele, quite en soit,
u se ce non, faites m'en droit
del mesdit e de le blastenge. »
Li rois comande c'on le prenge,
n'avra de lui amor ne pais,
de prison n'istera jamais,
se cele n'est avant mostree
que de biauté a tant loee.
Graelens est pris a tenus,
mix li venist estre teüs.
Au roi a demandé respit,
bien s'aperçoit qu'il a mesdit.
S'amie en cuide avoir perdue,
d'ire e de mautalent tresue.
Ja est bien drois que mal li tort,
plusor l'en plaignent en la cort,
le jor eut entor lui grant prese.
Dusqu'a l'autre an li rois le lesse,
ke sa feste rasanblera ;
tos ses amis i mandera
e ses barons e ses fievés.
La soit Graelens amenés,
celi amaint ensanble o soi
que tant loa devant le roi.
S'ele est si bele e si vaillans
bien li pora estre varans,
cuites en ert, rien n'i perdra ;
e s'el ne vient, jugiés sera,
en la merci le roi en iert,
assés set ceu qu'il i afiert.
Graelens est de cort partis,
tristes, coreçous e maris ;
montés est sor un boin destrier,
a son hostel va herbegier.
Son canbrelenc a demandé,
mes il n'en a mie trové
que s'amie li eut tramis.
Or est Graelens entrepris,
mix vauroit estre mors que vis.
En une canbre s'est sex mis,
a s'amie crie merci,
por Diu, qu'il puist parler a li.
Ne li vaut rien, n'i parlera,
devant un an ne le verra,
ne ja n'avra de li confort,
ains ert jugiés pres de le mort.
Graelens maine grant dolor,
il n'a repos ne nuit ne jor.
Quant s'amie ne puet avoir,
sa vie met en noncaloir,
qu'ançois que li ans fust passés
fu Graelens si adolés
que il n'a force ne vertu.
Ce dïent cil qui l'ont veü,
mervelle est qu'il a tant duré.
Al jor que li rois ot nomé
ke sa feste devoit tenir,
li rois a fait grant gent venir.
Li plege amainent Graelent
devant le roi en son present.
Il li demande u est s'amie.
« Sire, dist il, n'en amain mie,
ge ne le puis noient avoir.
Faites de moi vostre voloir. »
Li rois respont :« Dant Graelent,
trop parlastes vilainement,
vers la roïne mespreïstes,
e tos mes barons desdeïstes.
Jamais d'autre ne mesdirés,
quant de mes mains departirés. »
Li rois parole hautement :
« Segnor, dist il, del jugement
vos pri que ne le deportés,
selonc le dit qu'oï avés
ke Graelens oiant vous dist
e en ma cort honte me fist.
Ne m'aimme pas de boine amor
qui ma femme dist deshonor.
Ki volentiers fiert vostre cien,
ja mar querés qu'il vos aint bien. »
Cil de le cort sont fors alé,
al jugement sont asanblé.
Une grant piece sont tot coi,
qu'i n'i ot noise ne effroi ;
molt lor poise del cevalier,
s'il le voulent par mal jugier.
Ains que nus d'ex mot i parlast,
ne le parole racontast,
vint uns vallés, qui lor a dit
qu'il atendissent un petit ;
en la cort vienent dex puceles,
el roiame n'avoit plus beles ;
al cevalier molt aideront,
se Diu plaist, sel delivreront.
Cil ont volentiers atendu ;
ains que d'iloeuc soient meü,
sont les damoiseles venues,
de grant biauté e bien vestues.
Bien sont en deux blïaus lacies,
graisles forment e bien delgies.
De lor palefrois descendirent,
a dex vallés tenir les firent,
en la sale vindrent au roi.
« Sire, dist l'une, entent a moi.
Ma damoisele nos comande,
e par nos dex vos prie e mande
c'un poi faites soufrir cest plait
e qu'il n'i ait jugement fait.
Ele vient ci a toi parler,
por le cevalier delivrer. »
Ains que cele eüst dit son conte,
eut la roïne mout grant honte.
Ne demoura gaires aprés,
devant le roi en son palés
vinrent dex autres molt plus gentes,
de color blances e roventes.
Au roi dïent qu'il atendist
que lor damoisele venist.
Mout furent celes esgardees
e lor biauté de toz loees ;
de plus beles en i avoit
que la roïne n'en estoit.
Et quant lor damoisele vint,
tote la cort a li se tint.
Mout ert bele de grant maniere,
a dox sanblant, o simple ciere,
biax ex, biax vis, bele façon,
en li n'a nient de mesproison ;
tot l'esgarderent a merveille.
D'une porpre toute vermeille
a or brosdee estroitement,
estoit vestue ricement ;
ses mantiax valoit .I. castel.
Un palefroi ot boin e bel ;
ses frains, sa sele e ses lorains
valoit mil livres de cartains.
Por li vëoit iscent tot hors,
son vis loerent e son cors
e son sanlant e sa faiture.
Ele venoit grant aleüre,
devant le roi vint a ceval,
nus ne li puet torner a mal.
A pie descent emmi la place,
son palefroi pas n'i atace.
Au roi parla cortoisement :
« Sire, fait ele, a moi entent,
e vous trestout segnor baron,
entendés ça a ma raison.
Asés savés de Graelent,
qu'il dist au roi devant sa gent
au tan a se grant asanblee
quant la roïne fu mostree,
ke plus bele femme ot veüe ;
ceste parole est bien seüe.
Verités est il mesparla,
puisque li rois s'en coreça.
Mais de ce dist il verité :
n'est nule de si grant biauté,
que autre si bele ne soit.
Or esgardés, sin dites droit.
Se par moi s'en puet aquiter,
li rois li doit quite clamer. »
N'i ot un seul petit ne grant,
ki ne desist bien en oiant,
qu'ensanble li a tel mescine
qui de biauté vaut la roïne.
Li rois meïsmes a jugié
devant sa cort e otroié
que Graelens est aquités,
bien doit estre quites clamés.
Dementres que li plais dura,
Graelens pas ne s'oublia.
Son blanc ceval fist amener,
o s'amie s'en veut aler.
Quant ele ot fait çou qu'ele quist
e ot oï que li cors dist,
congié demande e prent del roi
e monte sor son palefroi.
De la sale se departi,
ses puceles ensanble o li.
Graelens monte e vait aprés
par mi le vile a grant eslés ;
tozjors li va merci criant,
el ne respont ne tant ne quant.
Tant ont lor droit cemin tenu,
qu'il sont a le forest venu ;
par mi le bos lor voie tinrent,
desi qu'a le riviere vinrent
ki en une lande sordoit
e par mi le forest couroit.
Mout en ert l'iaue blance e bele ;
dedens se met la damoisele.
Graelens veut aprés aler,
mais el li comence a crier :
« Fui, Graelent, n'i entre pas.
Se tu t'i mes, tu noieras. »
Il ne se prent de ce regart,
aprés se met, trop li est tart.
L'eve li clot deseur le front,
a grant painne resort amont.
Mais el l'a par la renne pris,
a terre l'a ariere mis.
Puis li dist qu'il n'i peut passer,
ja tant ne s'en sara pener ;
commande li que voist ariere.
Ele se met en la riviere,
mais il ne puet mie soufrir
que de lui le voie partir.
En l'eve entre tout a ceval,
l'onde l'enporte contreval,
departi l'a de son destrier.
Graelens fu pres de noiier,
quant les puceles s'escrierent
ki aveuc la damoisele erent :
« Damoisele, por Dieu merci,
aiés pitié de vostre ami.
Veés, il noie a grant dolor ;
alas, mar vit onque le jor
ke vos primes a lui parlastes
e vostre amor li otroiastes.
Dame, voiiés, l'onde l'en mainne,
por Diu, car le getés de painne.
Mout est grans dex s'il doit morir,
coment le poeut vos coeurs soufrir ?
Trop par li estes ore dure,
aidiés li, car en prenés cure.
Damoisele, vostre amis nie,
soffrés qu'il ait un peu d'aïe ;
vous avés de lui grant pecié. »
La damoisele en ot pitié
de çou qu'ele les ot si plaindre,
ne se puet mais celer ne faindre.
Hastivement est retornee,
a le riviere en est alee,
par les flans saisist son ami,
si l'en amaine ensanble o li.
Quant d'autre part sont arivé,
ses dras moulliés li a osté,
de son mantel l'a afublé,
en sa terre l'en a mené.
Encor dïent cil du païs
que Graelens i est tous vis.
Ses destriers qu'i donc escapa,
por son segnor grant dol mena ;
en le forest fist son retor,
ne fu en pais ne nuit ne jor,
des piés grata, forment heni,
par le contree fu oï.
Prendre cuident e retenir,
onques nus d'aus nel pot saisir.
Il ne voloit nului atendre,
nus ne le puet lacier ne prendre.
Mout lonc tans aprés l'oï on
cascun an en cele saison
que se sire parti de li,
le noise e le friente e le cri
ke li bons cevaus demenot
por son segnor que perdu ot.
L'aventure du bon destrier,
l'aventure du cevalier,
com il s'en ala o s'amie,
fu par tote Bretaigne oïe.
Un lai en firent li Breton,
Graalent Mor l'apela on.
