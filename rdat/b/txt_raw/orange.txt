
Oëz, seignor, que Dex vos beneïe,
Li glorïeus, li filz sainte Marie,
Bone chançon que ge vos vorrai dire!
Ceste n'est mie d'orgueill ne de folie,
Ne de mençonge estrete ne emprise,
Mes de preudomes qui Espaigne conquistrent.
Icil le sevent qui en vont a Saint Gile,
Qui les ensaignes en ont veü a Bride:
L'escu Guillelme et la targe florie,
Et le Bertran, son neveu, le nobile.
Ge ne cuit mie que ja clers m'en desdie
Ne escripture qu'en ait trové en livre.
Tuit ont chanté de la cité de Nyme:
Guillelmes l'a en la seue baillie,
Les murs hautains et les sales perrines
Et le palés et les chasteleries;
Et Dex! Orenge nen ot encore mie.
Pou est des homes qui verité en die,
Mes g'en dirai, que de loing l'ai aprise,
Si com Orenge fu brisiee et malmise;
Ce fist Guillelmes a la chiere hardie,
Qui en gita les paiens d'Aumarie
Et ceus d'Eüsce et celz de Pincernie,
Ceus de Baudas et ceus de Tabarie;
Prist a moillier Orable la roïne;
Cele fu nee de la gent paienie
Et si fu feme le roi Tiebaut d'Aufrique,
Puis crut en Deu, le filz sainte Marie,
Et estora moustiers et abaïes.
De ceus est poi qui ceste vos deïssent.

Oëz, seignor, franc chevalier honeste!
Plest vos oïr chançon de bone geste:
Si comme Orenge brisa li cuens Guillelmes?
Prist a moillier dame Orable la saige;
Cele fu feme le roi Tiebaut de Perse;
Ainz qu'il l'eüst a ses amors atrete,
En ot por voir mainte paine sofferte,
Maint jor jeuné et veillié mainte vespre.

Ce fu en mai el novel tens d'esté;
Florissent bois et verdissent cil pré,
Ces douces eves retraient en canel,
Cil oisel chantent doucement et soëf.
Li cuens Guillelmes s'est par matin levez,
Au moustier vet le servise escouter,
Puis s'en issi quant il fu definez
Et monta el palés Otran le deffaé,
Qu'il ot conquis par sa ruiste fierté.
A granz fenestres s'est alez acouter;
Il regarda contreval le regné,
Voit l'erbe fresche et les rosiers plantez,
La mauviz ot et le melle chanter.
Lors li remembre de grant joliveté
Que il soloit en France demener;
Bertran apele:« Sire niés, ça venez.
De France issimes par mout grant povreté,
N'en amenames harpeor ne jugler
Ne damoisele por noz cors deporter.
Assez avons bons destriers sejornez
Et buens hauberz et bons elmes dorez,
Tranchanz espees et bons escuz boclez
Et buens espiez dont li fer sont quarrez
Et pain et vin et char salee et blez;
Et Dex confonde Sarrazins et Esclers,
Qui tant nos lessent dormir et reposer,
Quant par efforz n'ont passee la mer
Si que chascuns s'i peüst esprover!
Que trop m'enuist ici a sejorner;
Ensement somes ça dedenz enserré
Comme li hom qui est enprisonné.»
De grant folie s'est ore dementez:
Ja ainz n'iert vespre ne soleill esconsez
Que il orra une novele tel
Dont il iert mout corrocié et iré.

Or fu Guillelmes as fenestres au vent
Et de François tiex .lx. en estant
N'i a celui n'ait fres hermine blanc,
Chauces de soie, sollers de cordoan;
Li plusor tienent lor fauconceaus au vent.
Li cuens Guillelmes ot mout le cuer joiant;
Regarde aval par mi un desrubant;
Voit l'erbe vert, le rosier florissant
Et l'orïol et le melle chantant.
Il en apele Guïelin et Bertran,
Ses .ii. neveus que il pot amer tant:
« Entendez moi, franc chevalier vaillant.
De France issimes il n'a mie lonc tens;
S'eüssons ore .m. puceles ceanz,
De ceus de France, as genz cors avenanz,
Si s'i alassent cist baron deportant
Et ge meïsmes alasse donoiant,
Icele chose me venist a talant.
Assez avons beaus destriers auferranz
Et bons hauberz et bons elmes luisanz,
Tranchanz espiez et bons escuz pesanz,
Bones espees dont li heut sont d'argent
Et pain et vin, char salee et froment;
Et Dex confonde Sarrazins et Persant,
Quant mer ne passent par lor efforcement!
Des or m'anuie le sejorner ceanz,
Quant ge ne puis prover mon hardement.»
De grant folie se vet or dementant:
Ja ainz n'iert vespre ne le soleil cochant
Que il orra une novele grant
Dont mout sera corrocié et dolant.

Or fu Guillelmes as fenestres del mur,
Et des François ot o lui .c. et plus,
N'i a celui n'ait hermine vestu.
Regarde aval si com li Rones bruit,
Vers orïent si com le chemin fu;
Vit un chetif qui est de l'eve issu:
C'est Gillebert de la cit de Lenu.
Pris fu el Rosne sor un pont a un hu;
Dedenz Orenge l'en menerent li Tur.
 .iii. anz l'i ont et gardé et tenu,
Trusqu'a un main que jor fu aparu
Qu'a Deu plot bien que il en fu issu.
Uns Sarrazins le deslia par lui,
Puis l'a forment ledengié et batu.
Au ber en poise que tant i ot geü;
Par le toupet l'a sesi, sel tret jus,
De son gros poing l'a si el col feru
Que il li brise et l'eschine et le bu,
Que a ses piez l'a jus mort abatu.
Par la fenestre s'en avale ça jus;
Puis ne pot estre ne bailliez ne tenuz;
Desi a Nymes ne s'est aresteüz.
Icil dira tiex noveles encui
A noz barons qui parolent de bruit
Que plus torra Guillelmë a anui
Que a deduit de dames nu a nu.

Or fu Guillelmes as fenestres le ber;
Et li chetis ot le Rosne passé,
Monte les tertres, s'a les vaux avalé,
Desi a Nymes ne s'i est aresté.
Par la porte entre en la bone cité;
Trueve Guillelme desoz le pin ramé,
En sa compaigne maint chevalier menbré.
Desoz le pin lor chantoit uns jugler
Vielle chançon de grant antiquité;
Mout par fu bone, au conte vint a gré.
Et Gillebert en monte le degré;
Voit le Guillelmes, sel prist a regarder;
Il le vit noir, taint et descoloré,
Et megre et pale, velu et descharné;
Cuida que fust Sarrazin ou Escler
Qui par efforz eüst passee mer
Por ses noveles noncier et escouter,
Quant li chetis le prent a salüer:
« Cil Damedex qui fist et vin et blé,
Del ciel nos done et lumiere et clarté,
Et home et feme fet aler et parler,
Il saut Guillelme le marchis au cort nes,
La flor de France et le noble barné,
Les poingneors que ci voi assenblé!
- Amis, beau frere, toi beneïe Dé!
Mes or nos dites, gardez nel me celez,
Icest Guillelme qui t'aprist a nommer?
- Sire, dist il, ja orroiz verité:
Dedenz Orenge ou ai grant piece esté;
Ainz ne lor poi par efforz eschaper
Trusqu'a un main que il fu ajorné
Qu'a Jhesu plot que je fui delivré. »
Et dist Guillelmes:« Dex en soit aoré!
Mes or me di, garde ne me celer,
Comment as non et de quel terre es nez?
- Sire, dist il, ja orroiz verité;
Mes je sui mout traveilliez et penez
De nuiz veillier et de jorz jeüner,
Ge ne menjai .iiii. jorz a passez. »
Et dist Guillelmes:« Tu en avras assez.»
Son chambellenc a li cuens apelé:
« Aporte li a mengier a planté
Et pain et vin et piment et claré,
Grües et jantes et poons en pevré. »
Et cil si fist, quant i l'ot commandé.
Quant il se fu richement conraé,
As piez le conte s'asist tot de son gré,
Si li commence noveles a conter.

Guillelmes vit le mesagier estrange;
Il l'en apele et puis si li demande:
« Dom es tu nez, amis, et de quel regne?
Comment as non et ou estas en France? »
Dist Gilleberz, qui fu de grant vaillance:
« Filz sui Guion, le duc qui tint Ardane,
Artois et Vermendois ot il en sa poissance.
Par la Borgoigne venoie d'Alemaigne,
Si m'en alai par l'eve de Losanne.
Uns venz me prist et une grant tormente,
Si me mena au port par devant Gene;
Paiens me pristrent a Lïons sor le Rosne,
Si m'en menerent au port desoz Orenge.
Tel forteresce n'a trusqu'au flun Jordane,
Hauz sont les murs et la tor grant et ample,
Et le palés et les reconoissances.
La dedenz a .xx.m. paiens a lances
Et .vii.xx. Turs qui ont chieres ensaignes,
Qui mout bien gardent cele cité d'Orenge,
Que mout redoutent Looÿs ne la praigne
Et vos, beau sire, et les barons de France;
Et Arragons, uns riches rois aufaigne,
Filz est Tiebaut de la terre d'Espaigne;
Et dame Orable, une roïne gente,
Il n'a si bele desi en Orïente,
Bel a le cors, eschevie est et gente,
Blanche la char comme la flor en l'ente.
Dex! mar i fu ses cors et sa jovente,
Quant Dex ne croit, le pere omnipotente!
- Voir, dit Guillelmes, mout est de grant poissance;
Mes, par celui en cui j'ai ma fiance,
Or ne quier mes porter escu ne lance
Se ge par tens n'i port ma connoissance. »

Li cuens Guillelmes entendi le baron;
Dejoste lui s'asist sor un perron,
Il l'en apele, si li dist par amor:
« Amis, beaus frere, mout as bone reson;
Te tindrent onques Sarrazin en prison?
- Oïl voir, sire, .iii. anz et .xv. jorz,
Que ne m'en poi eschaper par estor,
Trusqu'a un main que Dex dona le jor
C'uns Sarrazins felon et orgueillox
Me voloit batre com fesoit chascun jor;
Et gel sesi par le toupet del front,
Tel li donai sor le col de mon poing
L'os de la gueule li esmiai trestot.
Par la fenestre m'en eschapai tot sol
C'onques ne fu perceüz de nul d'ous.
Ving a Beaucaire, au port soz Oriflor...
[...]
Tur et Persant et li rois d'Arragon,
Li ainznez filz a Tiebaut l'Esclavon;
Granz est et gros et parcreüz et lons,
Lee la teste et enbarré le front
Et granz les ongles et agües en son;
N'a tel tirant soz la chape del mont,
Noz crestïens nos ocit et confont.
Qui avroit ja la cité et la tor
Et avroit mort cel felon traïtor
Mout avroit bien enploié son labor. »

« Amis, beau frere, dit Guillelmes le ber,
Est tele Orenge comme tu as conté? »
Dist Gillebert: « Ainz est meillor assez.
Se voiez ore le palés principel
Comme il est hauz et tot entor fermé!
Encontremont a il que regarder.
S'i estïez le premier jor d'esté,
Lors orrïez les oseillons chanter,
Crïer faucons et cez ostoirs müez,
Chevaus hennir et cez muls rechaner,
Ces Sarrazins deduire et deporter;
Ces douces herbes i flerent mout soëf,
Pitre et quanele, dom il i a planté.
La porrïez dame Orable aviser,
Ce est la feme a dant Tiebaut l'Escler;
Il n'a si bele en la crestïenté
N'en paienie qu'en i sache trover:
Bel a le cors, eschevi et mollé,
Et vairs les eulz comme faucon müé.
Tant mar i fu la seue grant beauté,
Quant Deu ne croit et la seue bonté!
Uns gentils hom s'en peüst deporter;
Bien i fust sauve sel vosist creanter.»
Et dist Guillelmes:« Foi que doi saint Omer,
Amis, beau frere, bien la savez loër;
Mes, par celui qui tot a a sauver,
Ja ne quier mes lance n'escu porter
Se ge nen ai la dame et la cité. »

«Amis, beau frere, est Orenge si riche? »
Dist li chetis:« Si m'aïst Dex, beau sire,
Se veïez le palés de la vile
Qui toz est fez a voltes et a lices!
Si l'estora Grifonnez d'Aumarice,
Uns Sarrazins de mout merveillex vice;
Il ne croist fleur desi que en Pavie
Qui n'i soit painte a or et par mestrie.
La dedenz est Orable la roïne,
Ce est la feme au roi Tiebaut d'Aufrique;
Il n'a si bele en tote paienie,
Bel a le col, s'est gresle et eschevie,
Blanche a la char comme est la flor d'espine,
Vairs eulz et clers qui tot adés li rïent.
Tant mar i fu la seue gaillardie,
Quant Deu ne croit, le filz sainte Marie!
- Voir, dit Guillelmes, en grant pris l'as or mise;
Mes, par la foi que je doi a m'amie,
Ne mengerai de pain fet de ferine
Ne char salee, ne bevrai vin sor lie,
S'avrai veü com Orenge est assise;
Et si verrai icele tor marbrine
Et dame Orable, la cortoise roïne.
La seue amor me destreint et justise
Que nel porroie ne penser ne descrire;
Se ge ne l'ai, par tens perdrai la vie.»
Dist li chetis:« Vos pensez grant folie.
S'estïez ore el palés de la vile
Et veïssiez cele gent sarrazine,
Dex me confonde se cuidïez tant vivre
Que ça dehors venissiez a complie!
Lessiez ester, pensé avez folie. »

Guillelmes ot la parole effraee
Que li chetis li a dite et contee;
Il en apele la gent de sa contree:
«Conseilliez moi, franche gent hennoree.
Cil chetis m'a cele cité loee;
Ge n'i fui onques ne ne sai la contree,
Ci cort le Rosne, une eve desrubee;
Se ce ne fust, ge l'eüsse effraee. »
Dist li chetis:« Folie avez pensee.
S'estïez ore .c.m. as espees,
A beles armes et a targes dorees,
Et vosissiez commencier la mellee,
N'i eüst eve ne nulle destornee,
Ainz qu'eüssiez es granz portes l'entree,
I avroit il feru .m. cops d'espee,
Tant cengles routes, tantes targes troees,
Et tant baron abatu par l'estree!
Lessiez ester, folie avez pensee. »

« Voir, dit Guillelmes, tu m'as mis en effrois,
De la cité me contes orendroit
Que tele n'a nule ne cuens ne rois,
Et tu me blasmes que ne l'aille veoir!
Par saint Morise qu'en quiert en Aminois,
Ge te semoing, tu venras avec moi;
Mes n'i merron cheval ne palefroi
Ne blanc hauberc ne heaume d'Aminois
N'escu ne lance n'espié poitevinois,
Mes esclavines com chetis tapinois;
Tu as el regne assez parlé turquois
Et aufriquant, bedoïn et basclois. »
Li chetis l'ot; cuidiez que ne li poist?
Lors vosist estre a Chartres ou a Blois
Ou a Paris, en la terre le roi,
Quar or ne set de lui prendre conroi.

Or fu Guillelmes corrociez et plains d'ire;
Ses niés Bertran li commença a dire:
« Oncle, fet il, lessiez vostre folie.
S'estïez ore el palés de la vile
Et veïssiez cele gent sarrazine,
Connoistront vos a la boce et au rire,
Si savront bien que vos estes espie.
Et lors, espoir, vos menront en Persie;
Mengeront vos sanz pain et sanz farine,
Ne targeront que il ne vos ocïent,
Giteront vos en lor chartre perrine,
N'en istroiz mes a nul jor de vo vie
Tant que venra le roi Tiebauz d'Aufrique
Et Desramez et Gollïas de Bile,
A lor talant feront de vos justise.
Se por amors estes mis a joïse,
Dont porra dire la gent de vostre empire
Que mar veïstes Orable la roïne.
- Voir, dit Guillelmes, ce ne redot ge mie;
Que, par l'apostre qu'en requiert en Galice,
Mielz voil morir et a perdre la vie
Que je menjuce de pain fet de farine,
De char salee ne de vin viez sor lie,
Einçois verrai comme Orenge est asise
Et Glorïete, cele tor marberine,
Et dame Orable, la cortoise roïne.
La seue amor me destraint et jostise;
Home qui aime est plains de desverie. »

Or fu Guillelmes por Orenge esmaiez;
Ses niés Bertran l'en prist a chastoier:
« Oncle, dist il, tu te veus vergoignier
Et toi honnir et les membres tranchier.
- Voir, dit li cuens, ce ne dote ge rien;
Hom qui bien aime est trestoz enragiez.
Ge ne leroie, por les membres tranchier
Ne por nul home qui m'en seüst proier,
N'aille veoir comment Orenge siet
Et dame Orable qui tant fet a proisier.
La seue amor m'a si fort jostisié
Ne puis dormir par nuit ne someillier
Ne si ne puis ne boivre ne mengier
Ne porter armes ne monter sor destrier
N'aler a messe ne entrer en moustier. »
Arrement fist tribler en un mortier
Et autres herbes que connoissoit li ber,
Et Gillebert, qui ne l'ose lessier;
Lor cors en taignent et devant et derrier
Et les visaiges, la poitrine et les piez;
Tres bien resemblent deable et aversier.
Dist Guïelin :« Par le cors saint Richier,
A grant merveille estes andui changié;
Or poëz bien tot le monde cerchier,
Ne seroiz ja par nul home entercié.
Mes, par l'apostre qu'en a Rome requiert,
Ge ne leroie, por les membres tranchier,
N'aille avec vos, si verrai comment iert. »
De l'oignement s'est et taint et torchié.
Ez les mout bien toz trois apareilliez;
De la vile issent, si ont pris le congié.
« Dex, dist Bertran, beau pere droiturier,
Com somes ore traï et engignié!
Par quel folie est cest plet commencié
Dont nos serons honi et vergoignié,
Se Dex n'en pense, qui tot a a jugier! »

Vet s'en Guillelmes le marchis au vis fier
Et Gillebert et Guïelin le fier.
Li cuens Bertrans est retornez arrier,
Et cil s'en tornent, n'i ont plus delaié.
Desoz Beaucaire ont le Rosne trové
Et a doutance l'ont il outre passé,
A l'aviron se nagierent soëf;
Puis passent Sorge sanz chalant et sanz nef,
Par Arragon s'en sont outre passé,
Droit vers Orenge, les murs et les fossez,
Les hautes sales et le palés listé
Et les pomeaus et les aigles dorez.
La dedenz oënt les oiseillons chanter,
Crïer faucons et cez ostoirs müez,
Destriers henir et cez muls recaner,
Cez Sarrazins en la tor deporter;
Pitre et quanele qui fleroient soëf,
Ces douces herbes dont orent a planté.
« Dex, dist Guillelmes, qui me feïstes né,
Mout a or ci tres mirable cité!
Tant par est riches qui l'a a gouverner! »
Trusqu'a la porte ne se sont aresté.
Gilebert a le portier apelé,
En son langaige l'a cortois aparlé:
« Oevre, portier, lai nos leanz entrer;
Drugement somes d'Aufrique et d'outre mer,
Si somes home le roi Tiebaut l'Escler. »
Dist le portier:« Onques mes n'oï tel!
Vos quel gent estes qui la hors m'apelez?
Encor n'est mie rois Arragons levez
Ne ge n'os pas la porte deffermer,
Tant redoutons Guillelmë au cort nes
Qui a pris Nymes par sa ruiste fierté.
Estez iluec, au roi irai conter;
S'il le commande, enz vos lerai entrer.
- Alez dont tost, dist Guillelmes le ber,
Isnelement, gardez ne demorez. »
Et cil s'en torne sanz plus de l'arester;
Del palés monte les marberins degrez;
Arragon trueve seant lez un piler,
Environ lui Sarrazins et Esclers.
Cortoisement l'en a araisoné:
« Sire, dist il, envers moi entendez.
A cele porte a trois Turs hennorez,
Dïent qu'ils vienent d'Aufrique et d'outre mer.
- Va donc, beau frere, lai les ceanz entrer;
Ge lor vorroie noveles demander,
Que fet mes sires, mout avra demoré. »
Et cil lor cort la porte deffermer.
Or est Guillelmes dedenz Orenge entrez
Et Gillebert et Guïelin le ber;
Mes n'en istront, si l'avront desirré;
Ainz avront il paine et ahan assez.

Or fu Guillelmes en Orenge leanz
Et Guïelin et Gilleberz li frans.
Fardoillié furent d'alun et d'arrement,
Tres bien resenblent Sarrazin ou tirant.
El palés truevent .ii. Sarrazins estant;
Et s'entrapelent et dïent lor romant,
Dist l'un a l'autre:« Cist vienent d'Aufriquant;
Encui orrons noveles avenanz. »
Li cuens Guillelmes vet tote voie avant
Trusqu'au palés roi Tiebaut le Persant.
De marbre sont li piler et li pan
Et les fenestres entaillies d'argent
Et l'aigle d'or qui reluist et resplent;
Soleil n'i luist, n'i cort goute de vent.
« Dex, dist Guillelmes, beau pere roi amant,
Qui ainz mes vit palés si bien seant?
Tant par est riches li sires de ceanz!
Que pleüst Deu, qui forma tote gent,
Que ci fust ore le palazin Bertran
O tot .x.m. de François combatant!
Hui enterroient Sarrazin en mal an,
G'en ocirroie ainz midi plus de .c. »
Arragon trueve lez un piler seant,
Entor lui ot .xv.m. Persanz.
Morz est Guillelmes se de tot ne lor ment;
Or orroiz ja com il lor vet disant:
« Amirauz, sire, franc chevalier vaillant,
Mahom te saut et le deu Tervagant! »
Dist l'amirauz:« Baron, venez avant.
Dont venez vos? - Del regné Aufriquant,
De vostre pere, le roi Tiebaut poissant.
Hier matinet, endroit prime sonant,
Fumes a Nymes, la fort cité vaillant.
Trover cuidames le riche roi Otran
Et Synagon et Harpin le tirant;
Mort l'a Guillelmes au barnage des Frans,
Ocis noz homes, detranchiez et sanglanz.
Nos trois ot il en sa prison leanz,
Mes tant est riches d'amis et de parenz
Que nos lessa eschaper par itant:
Ne sai comment, a maufé le comment! »
Dist Arragon:« Tant sui ge plus dolant.
Par Mahomet, en cui je sui creant,
Se ge tenoie Guillelme ci dedenz,
Tost seroit morz et livrez a torment,
L'os et la poldre en venteroie au vent. »
Guillelmes l'ot, si se vet enbronchant,
Mielz vosist estre a Paris ou a Sanz;
Dex reclama, le pere, escordement:
« Glorïeus Sire, qui formas tote gent
Et de la Virge fus nez en Belleant
Quant li troi roi vos aloient querant,
Et en la croiz vos penerent tirant,
Et de la lance fus feruz enz el flanc,
Ce fist Longis qui estoit non voiant,
Que sanc et eve l'en vint as poinz corant,
Tert a ses eulz, si ot alumement,
Si com c'est voirs que ge vois devisant,
Gardez noz cors de mort et de torment,
Ne nos ocïent Sarrazin et Persant. »

Or fu Guillelmes el palés sor la tor;
Il en apele ses autres compaignons
Bassetement por la gent paienor:
« Seignor, dist il, nos somes en prison,
Se Dex n'en pense par son saintisme non.
- Oncle Guillelmes, Guïelin li respont,
Gentix hom, sire, vos querïez amor;
Vez Glorïete, le palés et la tor,
Quar demandez ou les dames en sont!
Bien vos poëz engaigier por bricon. »
Et dist li cuens:« Tu dis voir, valleton. »
Rois Arragon l'en a mis a reson:
« Dedenz Aufrique quant fustes vos, baron?
- Beau sire chiers, .ii. mois a et plus non.
- Voïstes vos roi Tiebaut l'Arragon?
- Oïl, beau sire, a la cit de Vaudon.
Il nos besa, si vos mande par nos
Que vos gardez sa cité et s'onor.
Ou est sa feme? la nos mosterez vos?
- Oïl, seignor, dist li rois Arragon,
Il n'a plus bele trusqu'as nues d'amont.
Baron, dist il, de mon pere ai besoing:
François nos tolent noz palés et noz tors;
Ç'a fet Guillelmes, il et si dui nevou;
Mes, foi que doi Tervagan et Mahom,
Se ge tenoie Guillelme en ma prison,
Tost seroit ars en feu et en charbon,
L'os et la poldre ventee par enson. »
Guillelmes l'ot, si tint le chief enbron,
Lors vosist estre a Rains ou a Loon;
Deu reclama et son glorïeus non:
« Glorïeus peres, qui formas Lazaron
Et en la Virge preïs anoncïon,
Garis mon cors de mort et de prison,
Ne nos ocïent cist Sarrazin felon. »

Or fu Guillelmes el palés seignori.
L'eve demandent paien et Sarrazin,
Metent les tables, au mengier sont assis.
Guillelme i sist et ses niés Guïelin;
Parolent bas, tienent lor chiés enclin,
Forment redoutent que il ne soient pris.
Rois Arragon les fist mout bien servir:
A mengier orent assez et pain et vin,
Grues et gentes et bons poons rostiz;
Des autres mes ne sai que vos devis,
Tant en i ot com lor vint a plesir.
Quant ont mengié et beü a loisir,
Cil eschançon vont les napes tolir.
As eschés jeuent paien et Sarrazin;
Guillelmes ot le palés retentir,
Qu'est entailliez de vert marbre et de bis,
Vit les oiseaus et les lïons escris.
« Dex, dist li cuens, qui en la croiz fus mis,
Qui onques vit palés si bien seïr?
Quar pleüst Deu, qui onques ne menti,
Que or fust ci Bertran le palazin
O tot .xx.m. de François fervesti!
Encui trairoient paien mout male fin,
G'en ocirroie, par mon chief, .iiii.xx. »

Rois Arragon a Guillelme apelé;
Dejoste lui l'assiet lez un piler,
Enz en l'oreille li conseilla soëf:
« Frans Turs, dist il, or m'en di verité;
Quieus hom est dont Guillelmes au cort nes,
Qui a pris Nymes par sa ruiste fierté,
Le roi Harpin et son frere a tüé?
Ja vos ot il en sa prison rüé? »
Et dit Guillelmes:« Ja orroiz verité.
Tant par est riche, menanz et assazé
Que il n'a cure d'or fin ne d'argent cler;
Ainz nos lessa por neant eschaper,
Mes sor noz lois nos fist il afïer,
Il le te mande, nel te devon celer,
Que tu t'en fuies en Aufrique outre mer.
Ja ne verras le mois de moi passer
Qu'il te sivra a .xx.m. ferarmez;
Ne te garront les tors ne li piler,
Les amples sales ne li parfont fossé;
A maus de fer te seront estroé.
S'il te puet prendre, a martire es livré,
Penduz as forches et au vent encroé. »
Dist Arragon:« De folie parlez.
Or manderai en Aufrique outre mer;
Venra mon pere et ses riches barnez
Et Golïas et li rois Desramez,
Corsolt de Mables et son frere Aceré
Et Clarïaus et li rois Atriblez
Et Quinzepaumes et li rois Sorgalez,
Li rois d'Egyte et li rois Codroëz
Et rois Moranz et li rois Anublez
Et l'aufarains de Sorgremont sor mer,
Borreaus mes oncles et ses filz toz armez,
Li .xxx. roi qui d'Espaigne sont né;
Chascuns menra .xx.m. d'adobez,
Ses assaudrons as murs et as fossez.
Morz iert Guillelmes et a sa fin alez
Et ses neveuz a forches encroëz. »
Guillelmes l'ot, le sens cuide desver;
Entre ses denz a respondu soëf:
« Par Deu, fet il, danz gloz, vos i mentez;
Einz en seront troi .m. Turs tüez
Soiez de Nymes ne princes ne chasez. »
S'il eüst armes por son cors conraer,
Ja fussent tuit el palés effraez,
Que ja son sens nel peüst atemprer.

Or fu Guillelmes en la sale perrine.
« Rois Arragon, li commença a dire,
Sire, dist il, monstrez moi la roïne
Que si par aime l'emperere d'Aufrique. »
Dist Arragon:« Il fet mout grant folie,
Quar il est vielz, s'a la barbe florie,
Et ceste est bele et juenete meschine,
Il n'a tant bele en tote paiennie.
En Glorïete mainne ses drüeries;
Mielz ameroit... Sorbant de Venice,
Un bacheler juene de barbe prime,
Qui de deport et d'armes set bien vivre,
Qu'el ne feroit Tiebaut d'Esclavonie.
Trop par est fox vielz hom qu'aime meschine,
Tost en est cous et tornez a folie. »
Ot le Guillelmes, si commença a rire:
« Voir, dit Guillelmes, or ne l'amez vos mie?
- Ge non, por voir, Damedex la maudie!
Ge vorroie ore qu'ele fust en Aufrique
Ou a Baudas, el regne d'Aumarie. »

El palés est dans Guillelmes li frans
Et Gillebert, Guïelin li poissanz.
Par mi la sale s'en vont outre passant,
Si les conduit uns paiens, Malcuidant,
A la roïne que li rois aime tant.
Mielz lor venist qu'arriers retornissant
Outre le Rosne envers Nymes la grant;
Ja ainz n'iert vespre ne le soleil cochant,
Se Dex n'en pense par son digne commant,
Que il orront dont il seront dolant.
En Glorïete en sont venu a tant.
De marbre sont li piler et li pan,
Et les fenestres entaillies d'argent;
Et l'aigle d'or si reluist et resplent;
Soleil n'i luist ne n'i cort point de vent;
Bien fu paree, mout par fu avenant.
A une part de la chambre leanz
Avoit un pin par tel esperiment
Com vos orroiz se vos vient a talent:
Longue est la branche et la fueille en est grant;
La flor qu'en ist par est si avenant,
Blanche est et inde et si est vermeillant.
(Ilueques est li carroiges sovent.)
Pitre et canele, garingal et encens
Flere soëf et ysope et piment.
La sist Orable, la dame d'Aufriquant;
Ele ot vestu un paile escarinant,
Estroit lacié par le cors qu'ele ot gent
De riche soie cousue par les pans;
Et Rosiane, la niece Rubiant,
Le vent li fist a un platel d'argent.
Ele est plus blanche que la noif qui resplent
Et plus vermeille que la rose flerant.
Voit la Guillelmes, tot li mua le sanc.
Il la salüe bel et cortoisement:
« Cil Dex vos saut, en cui somes creant! »
Dist la roïne:« Baron, venez avant.
Mahom vos saut, a cui le mont apent. »
Dejoste lui les assist sor un banc,
Qu'iert entailliez a or et a argent;
Or pueent dire auques de lor talent.
« Dex, dist Guillelmes, Paradis est ceanz! »
Dist Guïelin:« Onques ne vi tant gent.
Ge vorroie estre ici tot mon vivant;
Ne m'en querroie movoir ne tant ne quant. »

Or fu Guillelmes en Glorïete assis
Et Gillebert et li preuz Guïelins,
Lez les puceles desoz l'ombre del pin.
La sist Orable, la dame o le cler vis;
Ele est vestue d'un peliçon hermin
Et par desoz, d'un bliaut de samit,
Estroit a laz par le cors qui bien sist.
Voit la Guillelmes, tot le cors li fremist.
« Dex, dist Guillelmes, ceanz est Paradis!
- Se Dex m'aïst, ce respont Guïelins,
Ge esseroie toz jorz volentiers ci;
Ja n'i querroie ne mengier ne dormir. »
La gentil dame les a a reson mis:
« Dont estes vos, franc chevalier gentill?
- Dame, nos somes del regne de Persis,
De cele terre Tiebaut vostre mari.
Hier matinet, quand jor fu esclarci,
Fumes a Nymes, cele mirable cit.
Trover cuidames la gent de nostre lin,
Roi Synagon et Otran et Harpin;
Mes Fierebrace les a toz trois ocis.
François nos pristrent as portes de la cit,
Si nos menerent devant le palasin.
Mes tant est riches et enforciez d'amis
Que il n'a cure ne d'argent ne d'or fin;
Ainz nos lessa eschaper par einsi:
Desor noz lois nos convint a plevir,
Il le vos mande, ge sui qui le vos di,
Que tu t'en fuies el regne de Persis;
Qu'ainz ne verras passer le mois d'avrill
Que te sivra a .xx.m. fervestiz;
Ne te tendront li mur ne li paliz,
Les amples sales ne li forz roilleïz;
A maus de fer vos seront desconfit.
Se il puet prendre Arragon l'Arrabi,
Vostre fillastre que vos amez einsi,
Il le fera de male mort morir,
Pendre ou ardoir et en flambe broïr. »
La dame l'ot, si gita un soupir.

La dame entent les estranges mesaiges;
Lors les apele, de noiant ne se targe:
« Seignor baron, bien sai vostre langaige.
Quiex hom est dont Guillelmes Fierebrace
Qui a pris Nymes, le palés et les sales,
Et mort mes homes et encor me menace?
- Voir, dit li cuens, mout a fier le corage
Et gros les poinz et merveilleuse brace.
N'a si grant home desi que en Arabe,
Se il le fiert de l'espee qui taille,
Que ne li tranche tot le cors et les armes:
Desi en terre cort l'espee qui taille.
- Voir, dist la dame, ce est mout grant damaige!
Par Mahomet, il doit bien tenir marche;
Liee est la dame en cui est son coraige. »
Felon paien vienent iluec a masse;
Encui orra Guillelmes tel contraire
Qu'ainz n'oï tel en trestot son aage.
Dex le deffende de perte et de damage!

Or est Guillelmes dedenz la tor monté
Et Gillebert et Guïelin le ber,
Lez les puceles desoz le pin ramé;
A la roïne se desresna soëf.
Felon paien i furent amassé
Por les barons veoir et esgarder;
Se Dex n'en pense qui en croiz fu pené,
Encui sera Guillelmes mal mené.
A tant ez vos un paien, Salatré;
Cil le confonde qui tot a a sauver!
Li cuens l'ot pris a Nymes la cité;
Une vespree fu li gloz eschapé,
Si s'en torna fuiant tot un fossé
Qu'il ne pot estre ne baillié ne trové.
Cil a Guillelme si mauvés plet mené
Com vos orroiz ici avant conter.
Lez Arragon s'en est venuz ester,
Enz en l'oreille li conseilla assez:
« Par Mahom, sire, barnaiges vos apert;
Ja iert vendue la fiere cruiauté
Qu'en me volt fere a Nymes la cité.
Veez vos ore cel parcreü monté?
Ce est Guillelmes, le marchis au cort nes;
Et cil, ses niés, cel autre bacheler;
Et cil aprés qui tient cel fust quarré,
C'est li marchis qui de ci fu torné.
Por vos traïr se sont atapiné,
Qu'il cuident prendre ceste bone cité. »
Dist Arragons:« Diz me tu verité?
- Sire, dist il, ja mar le mescreez.
Vez la Guillelme qui m'ot enprisonné,
Si me volt pendre et au vent encroër
Se Mahomez ne m'en eüst tensé.
Hui est le jor qu'il iert guerredoné. »
Or oëz ore, franc baron naturé,
Por l'amor Deu, qui en croiz fu pené,
Del pautonnier comment il a ovré.
Prist une cote, Guillelme en a hurté,
Qui tote estoit de fin or esmeré;
Fiert en Guillelme el front desus le nes;
Lors se descuevre et la color li pert:
Blanche ot la char comme flor en esté.
Voit le Guillelmes, le sens cuide desver,
Trestot le sanc del cors li est müé;
Deu reclama, le roi de majesté:
« Glorïeus peres, qui tot as a sauver
Et en la Virge te deignas aonbrer,
Tot por le pueple que tu vosis sauver,
Lessas ton cors traveillier et pener
Et en la croiz et ferir et navrer,
Si com c'est voirs, par la teue bonté,
Garis mon cors de mort et d'afoler,
Ne nos ocïent Sarrazin et Escler. »

Quant Arragon entendi l'Esclavon
Que il connut toz trois les compaignons,
En piez se dresce, ses a mis a reson:
« Sire Guillelmes, l'en set bien vostre non.
Mar i passastes le Rosne, par Mahom!
Tuit seroiz mort a grant destructïon,
L'os et la poldre venterons par le mont;
Ge n'en prendroie d'or fin plain cest donjon
Ne soiez mort et ars tot en charbon. »
Guillelmes l'ot, si taint comme charbon;
Dont vosist estre a Rains ou a Loon.
Guïelins voit que ne se celeront;
Detort ses poinz et ses cheveus deront.
« Dex, dist Guillelmes, par ton saintisme non,
Glorïeus pere, qui formas Lazaron
Et en la Virge preïs anoncïon,
Jonas garis el ventre del poisson
Et Danïel en la fosse au lïon,
La Madaleine feïstes le pardon,
Le cors saint Pere meïs en Pré Noiron
Et convertis saint Pol son compaignon,
Qui en cel tens estoit mout cruiex hom,
Puis refu il des creanz compaignons,
Ensemble o els sivi processïon,
Si com c'est voir, Sirë, et le creon,
Deffendez nos de mort et de prison,
Ne nos occïent cist Sarrazin felon. »
Un bordon ot, grant et forni et lonc;
A ses .ii. mains le leva contremont
Et si en fiert Salatré le gloton,
Qui l'encusa vers le roi Arragon,
Par mi le chief, mout grant cop del baston
Que la cervele en vola contremont.
« Monjoie! escrie, ferez avant, baron! »

Guillelmes a le palés effraé,
Devant le roi a le paien tüé.
Li cuens Guillelmes ra choisi un tinel
Qui por feu fere i estoit aporté;
Cele part vient poignant et tressüé,
As poinz le prent, contremont l'a levé;
Baitaime vet ferir, le desreé,
Par mi le chief, ruiste cop del tinel
Que le cervel li fet del chief voler;
Devant le roi l'a mort acravanté.
Et Gilebert rala ferir Quarré,
De son baston l'a el ventre bouté,
C'une grant piece l'a fet outre passer;
Mort le trestorne devant lui au piler.
« Monjoie! escrie, baron, avant venez!
Puis qu'ainsi est qu'a mort somes livrez,
Vendons nos bien tant com porrons durer! »
Ot l'Arragon, le sens cuide desver,
A voiz s'escrie:« Baron, quar les prenez!
Par Mahomet, ja seront afolé
Et enz el Rosne balancié et gité
Ou ars en feu et la poldre venté. »
Dist Guïelin:« Baron, ensus estez!
Que, par l'apostre qu'en quiert en Noiron Prez,
Ainz que m'aiez sera chier comparé.»
Par maltalent en a son fust crollé;
Li cuens Guillelmes i fiert de son tinel
Et Gillebert de son bordon ferré.
Granz cops i donent li baron naturel;
 .xiiii. Turs lor i ont mort gitez
Et toz les autres i ont si effraez
Par mi les huis les ont ferant menez;
Font les torouz verroillier et fermer,
A granz chaienes ont le pont sus levé.
Or en penst Dex, qui en croiz fu pené!
Qu'or est Guillelmes en perilleus hostel
Et Gillebert et Guïelin le ber,
En Glorïete ou il sont enserré;
Et Sarrazin, li cuvert forsené,
Bien les assaillent qu'il n'i ont demoré.

Li Sarrazin sont orgueilleus et fier;
Bien les assaillent a .c. et a milliers,
Lancent lor lances et dars tranchanz d'acier.
Cil se deffendent com gentill chevalier;
Ces gloutons versent es fossez et es biez,
Plus de .xiiii. en i ont trebuchié,
Li plus halegres ot le col peçoié.
Voit l'Arragon, a pou n'est enragié,
De duel et d'ire a pou n'est forvoié;
A sa voiz clere commença a huichier:
« Es tu lassus, Guillelmes au vis fier? »
Et dist li cuens:« Voirement i sui gié,
Par ma proesce [l. proësce] i sui ge herbergié;
Dex m'en aïst, qui en croiz fu drecié! »

Or fu Guillelmes en Glorïete entré;
As Sarrazins commença a parler:
« Mal dahé ait por vos se quiert celer!
En ceste vile entrai por espïer;
Or vos ai tant mené et losangié
De Glorïete vos ai ge fors chacié.
Des or seroiz de ceste tor bergier;
Gardez la bien, s'en avroiz bon loier. »
Arragons l'ot, le sens cuide changier;
Il en apele Sarrazins et paiens:
« Or tost as armes, nobile chevalier!
Par force soit li assauz commenciez!
Qui me prendra Guillelme le guerrier
De mon rëaume sera confanonnier;
Toz mes tresorz li ert apareilliez.»
Quant cil l'entendent, si sont joiant et lié;
As armes corent li cuvert losangier,
Guillelme assaillent et devant et derrier.
Voit le li cuens, le sens cuide changier;
Deu reclama, le verai justisier.

Or fu Guillelmes corrocié et dolant
Et Guïelin et Gillebert le franc
En Glorïete ou il sont la dedenz.
Bien les requistrent cele paiene gent,
Lancent lor lances et dars d'acier tranchanz.
Voit le Guillelmes, a pou ne pert le sens.
« Niés Guïelin, qu'alons nos atendant?
Jamés en France ne serons reperant;
Se Dex n'en pense par son commandement,
Ne reverrons ne cosin ne parent. »
Dist Guïelin o le cors avenant:
« Oncle Guillelmes, vos parlez de neant.
Par amistiez entrastes vos ceanz;
Vez la Orable, la dame d'Aufriquant,
Il n'a si bele en cest siecle vivant;
Alez seoir delez li sor cel banc,
Endeus vos braz li lanciez par les flans
Ne de besier ne soiez mie lenz;
Que, par l'apostre que quierent peneant,
Ja n'en avrons del besier le vaillant
Qui ne nos cost .xx.m. mars d'argent,
A grant martire a trestoz noz parenz.
- Dex, dist Guillelmes, tu m'avras gabé tant
Que par un pou que ge ne pert le sen.»

Or fu Guillelmes correciez et irez
Et Gillebert et Guïelin le ber,
En Glorïete ou il sont enserré.
Bien les requierent Sarrazin deffaé;
Cil se deffendent com chevalier membré,
Gietent lor perches et les granz fuz quarré.
Et la roïne les en a apelez:
« Baron, dist ele, François, quar vos rendez!
Felon paien vos ont cueilli en hez;
Ja les verroiz par les degrez monter,
Tuit seroiz mort, ocis et desmenbrez. »
Ot le Guillelmes, le sens cuide desver;
Cort en la chambre desoz le pin ramé,
A la roïne se prist a dementer:
« Dame, dist il, garnemenz me donez,
Por l'amor Deu, qui en croiz fu penez;
Que, par saint Pere, se ge vif par aé,
Mout richement vos iert guerredoné. »
La dame l'ot, s'a de pitié ploré;
Cort en sa chambre, n'i a plus demoré,
A un escrin que ele a deffermé;
En a tret hors un bon hauberc saffré
Et un vert heaume, qui est a or gemé;
Guillelme encontre le corut aporter.
Et cil le prist, qui tant l'ot desirré;
Il vest l'auberc, si a l'eaume lacié;
Et dame Orable li ceint l'espee au lé,
Qui fu Tiebaut son seignor, a l'Escler.
Ainz ne la volt a nul home doner,
Nes Arragon, qui tant l'ot desirré,
Qui ert ses filz de moillier espousé.
Au col li pent un fort escu listé
A un lïon qui d'or fu coroné.
El poing li baille un fort espié quarré,
A .v. clos d'or le confanon fermé.
« Dex, dist Guillelmes, comme or sui bien armé!
Por Deu vos pri que des autres pensez. »

Quant Guïelin vit adoubé son oncle,
Cort en la chanbre a la dame seconde;
I l'en apele, doucement l'aresonne:
« Dame, dist il, por saint Pere de Rome,
Donez moi armes por le besoing qu'abonde.
- Enfes, dist ele, mout es juene personne;
Se tu vesquisses, tu fusses mout preudome.
De mort te heent li Vavar et li Hongre. »
Vint en la chambre, s'en a tret une broigne;
Cele forja Ysac de Barceloigne,
Onques espee n'en pot maille derompre;
El dos li vest, mout en fu liez li oncles.
L'eaume li lace Aufar de Babiloine,
Au premier roi qui la cité fu onques;
Onc nule espee nel pot gaires confondre,
Abatre pierre ne flor de l'escharbocle.
Ceint li l'espee Tornemont de Valsone,
Que li embla li lierres de Valdonne,
Puis la vendi Tiebaut a Voireconbe,
Si l'en dona .m. besanz et .m. onces,
Qu'il en cuida son fill livrer coronne;
Au flanc li ceint, dont les renges sont longues.
Au col li met une targe roonde.
L'espié li baille Madame de Valronne;
Grosse est la hante et l'alemele longue.
Bien fu armez, et Gilleberz adonques.
Huimés avra Glorïete chalonge.

Bien fu armez Guillelmes et ses niés
Et Gillebert, dont sont joiant et lié.
El dos li vestent un fort hauberc doublier;
El chief li lacent un vert heaume vergié;
Puis li ont ceint une espee d'acier;
Au col li pendent un escu de quartier.
Ainz qu'il eüst le bon tranchant espié,
Felon paien orent tant esploitié
Que les degrez en monterent a pié.
Li cuens Guillelmes vet ferir Haucebier;
Et Gillebert, Maretant le portier;
Et Guïelin revet ferir Turfier;
Cil troi ne furent de la mort espargnié.
Brisent les lances des noielez espiez
Que les esclices en volent vers le ciel;
A lor espees lor convint repairier,
Ja se vorront prover et essaier.
Li cuens Guillelmes tret l'espee d'acier;
Fiert un paien en travers par derrier,
Ausi le cope comme un rain d'olivier;
Sus el palés en chieent les moitiez.
Et Gillebert revet ferir Gaifier,
Sus el palés en fist voler le chief.
Et Guïelin ne fu pas esmaié;
Il tint l'espee, s'a l'escu enbracié;
Cui il consuit tot est a mort jugié.
Paien le voient, si se sont tret arrier;
En fuie tornent li cuvert losangier,
Franc les enchaucent, li nobile guerrier;
Plus de .xiiii. en i ont detranchiez,
Que toz les autres en ont si esmaiez
Par mi les huis les en ont hors gitiez.
François les corent fremer et verroillier;
As granz chaennes ont le pont sus saichié,
A la tor furent fermé et atachié.
Or en penst Dex qui tot a a jugier!
Voit l'Arragon, le sens cuide changier.

Or fu Guillelmes dolant et correços
Et Gillebert et Guïelin li proz;
Mout les destraignent cele gent paiennor,
Lancent lor lances et dars ovrez a tor,
A maux de fer toz les murs lor deffont.
Voit le Guillelmes, a pou d'ire ne font.
« Niés Guïelin, dist il, quel la ferons?
Jamés en France, ce cuit, ne revenrons
Ne ja neveu, parent ne beserons.
- Oncle Guillelmes, vos parlez en pardon;
Que, par l'apostre qu'en quiert en Pré Noiron,
Ge me cuit vendre ainz que nos descendon. »
Il avalerent les degrez de la tor;
Cez paiens fierent sor cez heaumes reonz;
Toz lor detranchent les piz et les mentons,
Tel .xvii. en gisent el sablon
Li plus halegres ot copé le pomon.
Paien le voient, s'en ont au cuer friçon;
A voiz escrïent le fort roi Arragon:
« Quar prenez trives, que ja n'i enterron! »
Arragon l'ot, a pou d'ire ne font;
Mahomet jure que il le comparront.

Arragons voit les paiens qui se targent;
Il les apele belement et aresne:
« Fill a putain, gloton, mar i entrastes!
Jamés de moi ne tendrez fié ne marches;
Requerez les as plus fieres batailles! »
Et il si firent, li gloton mescreable;
Gietent lor dars et lances miserables,
A maus de fer toz les murs lor deffacent.
Voit le Guillelmes, a pou d'ire n'enraige.
« Niés Guïelin, comment le porrons fere?
Tuit somes mort et livré a damaige.
- Oncle Guillelmes, vos parlez de folaige;
Que, par l'apostre que l'en requiert en l'arche,
Chier me vendrai ainz que paien me baillent. »
De lor espiez furent les pointes fraites;
Chascuns d'els trois recovra une haiche
Que lor bailla la gentil dame Orable.
Fors s'en issirent adoubé de lor armes;
Cez paiens fierent sor ces vermeilles targes;
Toz lor detranchent les piz et les visaiges,
Plus de .xiiii. en gisent sor le marbre
Qui furent mort et li autre se pasment;
Ainz par trois homes ne fu fet tel domage.
Voit l'Arragon, a pou d'ire n'enrage.
§35 Quant Arragon voit tormenter sa gent,
Lors a tel duel a pou d'ire ne fent.
A clere voiz s'escria hautement:
« Es tu lassus, Guillelmes au cors gent,
Filz Aymeri de Nerbone la grant?
Fai une chose qui me vient a talant:
Lai Glorïete, le palés, en estant,
Et si t'en va et sain et sauf, vivant,
Ainz que tu perdes tes membres et ton sanc.
S'einsi nel fez, mout t'iert mal covenant;
Par Mahomet en cui je sui creant,
En ceste place feron un ré si grant
Tuit seroiz ars et graïllié leanz. »
Et dist Guillelmes:« Vos parlez de neant.
Assez avrons pain et vin et froment
Et char salee et claré et piment,
Et blans hauberz et vers heaumes luisanz,
Bones espees dont li pont sont d'argent,
Tranchanz espiez et bons escuz pesanz,
Et beles dames por esbanoiement.
N'en partirai nul jor de mon vivant,
Ainz le savra rois Looÿs li frans,
Bernarz mes freres, li chenuz et li blans,
Et d'Anseüne Garin le combatant,
De Commarchis dux Bueves le poissant,
Bertran mes niés, qui est preuz et vaillant,
Que nos lessames a Nymes ça devant.
Chascuns de cels, quant il en a talant,
Puet bien mander .xx.m. combatant.
Quant les noveles en savront voirement
Que assis somes ceanz si faitement,
Secorront nos bel et cortoisement,
A tant comme il porront avoir de gent.
Ja voir cez murs ne vos avront garant
Ne cest palés ou l'or luist et resplant;
Tot le verroiz depecier en mil sens.
Se il te prennent, mout t'iert mal convenant;
Penduz seras et encroëz au vent. »
Dist Arragons:« Tant serons plus dolant. »
Dist Pharaons, li rois de Bonivent:
« Amirauz, sire, tu ne vaus pas un gant.
Par Mahomet, mout as povre escïent:
Tes peres fu mout preuz et mout vaillant,
Qui te lessa ceste vile gardant
Et Glorïete, le palés, ensement;
Cil troi gloton le te vont chalenjant,
Si ont occis tes homes et ta gent;
Par Mahomet, ne vaus ne tant ne quant
Quant tu nes ars en feu grezois puant. »

« Faraon, sire, dist li rois Arragon,
Car me donez bon conseil, por Mahom.
Vez Glorïete, le palés et la tor,
Le fondement en est fet trusqu'en son;
Trestuit li home deci a Moncontor
Pas n'i feroient un pertuis contremont.
Ou, vis deables, se prendroit le charbon?
Il n'i a broche de fust ne de baston.
Par lor orgueill i sont cil troi gloton,
Devant .vii. anz n'en istront il par nos. »

« Faraon, sire, dit Arragon li rois,
Por Mahomet, de qui tenons noz lois,
Car me donez bon conseil orendroit.
Vez Glorïete, le palés majorois,
Li fondemenz en est fez a rochois;
Trestuit li home trusqu'as porz de Vanquois
Si n'i feroient un pertuis en un mois.
A quex deables li charbons se prendroit,
Quant n'i a broche de fust ne de lorois?
Par lor orgueill i sont entré cil troi,
Devant .vii. anz n'en istront il par moi. »
A tant ez vos un paien, Orquanois;
Noire ot la barbe, si ot chanu le poil
Et blans sorcils, si lor juge lor droiz.
A sa voiz clere s'est escrïez .iii. foiz:
« Amirauz, sire, entendez envers moi.
Car me di ore se de mielz m'en seroit
Se te rendoie Guillelme le François
Qu'en ta prison le peüsses avoir. »
Dist Arragon:« Oïl, en moie foi.
 .x. muls chargiez de fin or espanois
En liverroie, mes qu'en me deïst voir. »
Dist Orquanois:« Entendez envers moi;
Se la promesse me rendez orendroit,
G'en penserai, moi ne chaut que en soit. »
Dist Arragon:« Einsi le vos otroi;
Et vos affi loiaument orendroit
Qu'a vo plesir vos bailleroi l'avoir. »
Dist li paiens:« Et ge le vos otroi. »

Dist Orquanois:« Par Mahomet, beau sire,
Or vos dirai comment l'avroiz par guile.
Vez Glorïete, icele tor mabrine,
Le fondement est assis en principle;
Si l'estora Grifaigne d'Aumarie,
Uns Sarrazins de mout tres grant voidie.
Ne savez mie quel enging il i firent:
Par desoz terre une volte soltive,
En ton palés est porte coleïce.
Prenez .m. Turs, s'i alez vos meïsmes;
Par de devant lor fetes assaillie
Et par derriers merveilleuse envaïe.
Morz iert Guillelmes et livrez a martire. »
Dit Arragon:« Par Mahomet, voir dites;
Preu i avroiz, par Apolin mon sire. »

Quant Arragon entendi la novele
Que la bove est desoz lui en la terre,
Lors a tel joie que le cuer li sautele.
Il prent .m. Turs, qui ont lacié les elmes,
Et mil en lesse par devant en la place
Qui assaillirent Guïelin et Guillelme.
Cil s'en tornerent, ne finent ne arrestent,
Trusqu'a la croute ne s'aresterent gaires;
Avec els portent et cierges et lanternes;
Enz s'en entrerent la pute gent averse.
N'en sorent mot li chevalier honeste
Desi qu'il furent enz el palés as estres;
Premierement les aperçut Guillelmes.
« Dex, dist li cuens, beaus glorïeus celestre,
Tuit somes mort et livré a maltrere! »
Dist Guïelin:« Par le cors saint Hylaire,
Se Dex m'aïst, traï nos a Orable;
Et Dex confonde la sarrazine geste! »

Li cuens Guillelmes vit le palés emplir
De Sarrazins qui vienent par aïr,
Vit les hauberz et les heaumes luisir.
« Dex, dist li cuens, qui onques ne menti,
Com somes mort et livré a essill!
- Par foi, beau sire, ce respont Guïelin,
Traï nos a Orablë au cler vis;
Et Dex confonde paiens et Sarrazins!
Hui est li jorz qu'il nos convient fenir;
Aidons nos bien tant comme avons loisir,
Nos n'i avons ne parenz ne amis. »
Li cuens Guillelmes tint le brant acerin;
Par mautalent vet un paien ferir
Arriere main qu'il le cope par mi.
De celui cop sont paien esbahi,
Seure li corent irié et engrami.
Il se deffendent com chevalier hardi,
Granz cops i donent li conte palazin.
Grant fu l'assaut et grant le chapleïz,
Ainz ne fina si furent desconfit;
Onc nul estor ne fu si bien feni:
Sus els deffendre ont .xxx. Turs ocis.
Cui chaut de ce? que ja n'i metront fin!
As mains les prennent paien et Sarrazin,
Tur et Persant et li Amoravi
Et Acopart, Esclamor, Bedouin.
Mahomet jurent que venjance en iert pris;
Hui vengeront la mort de lor amis.

Pris fu Guillelmes par mortel traïson
Et Gillebert et Guïelin li proz.
As poinz les tienent li Sarrazin felon;
Mahomet jurent que venjance en prendront.
En la cité manderent .xx. garçons;
Un grant fossé font croser en parfont;
Assez i metent asteles et bastons,
Qu'il i voloient graïllier noz barons.
Orable vint a la clere façon,
Elle en apele son fillastre Arragon:
« Amis, dist ele, rendez moi ces prisons,
Si les metrai en ma chartre en parfont;
Boz i a et coluevres qui toz les mengeront
Et serpentines qui les devoreront.
- Dame roïne, dist li rois Arragon,
Tot cest contrere nos est venu par vos,
Que la deseure armastes ces glotons.
Ques vos rendra, Mahomez mal li dont! »
La dame l'ot, a pou d'ire ne font.
« Mal le pensastes, filz a putain, gloton!
Par Mahomet qui ge pri et aor,
Ne m'estoit ore por cez autres barons,
Ge vos dorroie sor le nes de mon poing.
Isnelement issez hors de la tor!
Ja plus ceanz mar seroiz a sejor. »
Ele en apele le feilon traïtor:
« Lerres, dist ele, mes les en ta prison,
Tant que Tiebauz revieigne de Valdon
Et Desramez et Golïas li blonz;
A lor talent en prendront venjoison.
- Ge l'otroi, dame. »dist le roi Arragon.
Guillelme gietent en la chartre parfont
Et Guïelin et Gillebert le prou.
Or vos lerons ester de noz barons;
Quant leux en iert, assez i revenrons;
Si chanterons de la gent paiennor.

Rois Arragons ne s'aseüra mie;
I prent ses mes, outre mer les envie.
Et cil s'en tornent, ne cessent ne ne finent,
Desi au Rosne ne s'aresterent mie;
D'iluec avant entrent en lor galie,
Dedenz la nef Maudoine de Nubie.
Couverte fu de soie par mestrie,
Ele ne dote ne orage ne bise.
Traient lor ancre, si drecierent lor sigle,
En mer s'empaignent, s'ont la vile esloignie,
Nagent et traient et gouvernent et siglent;
Bon oré orent, qui droitement les guie.
Il ariverent au port soz Amurdrie;
Gietent lor ancre, s'ont lor voile beisie.
Es chevaus montent, ne s'aresterent mie,
De chevauchier ne cessent ne ne finent
Tant que il vinrent en la cité d'Aufrique.
Il descendirent en l'ombre soz l'olive
Et en monterent en la sale perrine.
Tiebaut troverent et sa gent paiennime;
Il le salüent en la loi sarrazine:
« Cil Mahomez, qui tot a en baillie,
Il saut le roi Tiebaut d'Esclavonie!
Tes filz te mande, a la chierre hardie,
Que le secores o ta chevalerie.
Pris a Guillelme, ne tel celerai mie,
Filz Aymeri de Nerbone la riche,
Dedenz Orenge, cele cité garnie.
Par tapinaige fu entrez en la vile,
Cuida la prendre si comme il ot fet Nymes,
Et dame Orable volt avoir a amie;
Mes il ne porent tant fere deablie.
De Glorïete nos fist male partie,
Que o lui l'ot .vii. jorz en sa baillie;
Ne fust la bove qui soz terre est bastie,
Dont la pierre est sus el palés assise,
Jamés Orable n'eüssiez en baillie,
Vostre moillier qui tant est seignorie.
Mes Mahomez vos en fu en aïe,
Que nos l'avons en la chartre enhermie
Dont il n'istra jamés jor de sa vie;
A vo talant en iert venjance prise. »
Ot le Tiebauz, si commença a rire;
Il en apele la gent de son enpire:
« Or tost as armes, franc chevalier nobile! »
Et il si font, que il ne targent mie;
Es chevaus montent de Puille et de Rossie.
Quant Tiebauz ist de la cité d'Aufrique,
O lui en mainne les paiens d'Aumarie
Et cels de Suite et ceus d'Esclavonie;
El chief devant furent .lx. mile.
Trusqu'a la mer ne cessent ne ne finent;
En petit d'eure furent les nes garnies
De vin, de char, de bescuit, de ferine.
Enz s'en entrerent cele gent sarrazine,
Traient lor ancres, si drecierent lor sigle;
Li venz s'i fiert, qui droitement les guie,
Entrent en mer, s'ont lor voie acueillie.
Lors oïsiez tant cor, tante buisine,
Braient cil ors et cil viautre glatissent,
Cil mul rechanent et cil destrier rechinent,
Cil espervier desus cez perches crïent,
Bien les puet l'en oïr d'une grant liue.
 .viii. jorz nagierent tant qu'au nuevieme vinrent.
Mes ainz qu'il viegnent a Orenge la riche,
Avra Tiebauz tel duel et si grant ire
C'onques n'ot tel a nul jor de sa vie;
Quar il perdra sa fort cité garnie
Et sa moillier, Orable l'eschevie.

Guillelmes fu en la chartre leanz,
Et Gilleberz et Guïelins li frans.
« Dex, dist li cuens, beau pere roi amans,
Com somes mort et livré a torment!
Dex! qu'or nel set rois Looÿs le franc,
Bernart mon frere, le chanu et le blanc,
Et d'Anseüne dan Garin le poissant,
De Commarchis Bueves le combatant,
Bertran mes niez, le preu et le vaillant,
Que nos lessasmes a Nymes ça devant,
A tot .xx.m. de François combatant.
De lor secors avrïons mestier grant. »
Dist Guïelin au gent cors avenant:
« Oncle Guillelmes, vos parlez de neant.
Mandez Orable, la dame d'Aufriquant,
Qu'ele secore par amors son amant.
- Dex, dist Guillelmes, tu m'avras gabé tant
Par un petit que le cuer ne me fent. »

Or fu Guillelmes correciez et marriz,
Et Gillebert et li preuz Guïelins,
Dedenz la chartre ou il font male fin.
Endementieres qu'il se dementent si,
Ez vos Orable qui a la chartre vint;
Ou voit les contes, ses a a reson mis:
« Entendez moi, franc chevalier gentil.
De mort vos heent paien et Sarrazin;
Il vos pendront anuit ou le matin.
- N'en poons mes, dame, dist Guïelin.
Quar en pensez, franche dame gentill,
De ceste chartre que en fusson hors mis!
Vostre hom seroie et jurez et pleviz,
Mout volentiers en rendrai le servis,
Quant vos plera; gentill dame, merci!
- Voir, dist Guillelmes, ele nos a traï,
Que par lui somes en ceste chartre mis. »
La dame l'ot, si gita un soupir.

« Seignor baron, dist la cortoise Orable,
Par Mahomet, a tort me metez blame:
En cele tor vos donai ge les armes.
S'en cel palés vos peüssiez combatre
Tant quel seüst Looÿs li filz Challe
Et danz Bernarz de Breban et li autre
Et Aymeris et vo riche lignage,
Ne le seüssent li glouton mescreable
Tant que il fussent en ceste tor mirable,
Einsi peüssent aquiter ceste marche
Et les destroiz, les guez et les passaiges. »
Dist Guïelin:« Dame, bien en parlastes;
Se estïons mis hors de ceste chartre,
Vostre hom seroie a trestot mon aaige.
- En moie foi, dist la roïne Orable,
Se ge cuidoie que ma paine i fust sauve,
Que me preïst Guillelmes Fierebrace,
Ge vos metroie toz trois hors de la chartre,
Si me feroie crestïenner a haste. »
Ot le Guillelmes, tot le cuer li esclaire.
« Dame, dist il, ge vos en doing mon gaige:
Ge vos plevis sor Deu et sor saint Jaque
Et sor l'apostre que l'en requiert en l'arche.
- Voir, dist la dame, ge n'en quier autre gaige. »
Ele defferme toz les huis de la chartre,
Et cil s'en issent, qui tant ont vasselaige;
Mout par fu liez chascun en son corage.

Or ot la dame les contes afïez;
Ele les a de la chartre gitez,
En Glorïete et conduiz et guïez.
Sus el palés sont assis au digner;
Quant il se furent richement conraé,
La gentill dame les en a apelez:
« Seignor baron, envers moi entendez.
Or vos ai ge de la prison gitez,
Sus el palés conduiz et amenez;
Or ne sai ge comment ert d'eschaper;
Ce que ge pens vos doi ge bien conter:
Par desoz nos a une bove tel
Nel set nus hom qui de mere soit nez,
Fors mes aieus qui la fist enz chever;
Desi qu'au Rosne fist la bove percier.
S'eüssiez or un messaige envoié
Bertran le conte et a l'autre barné,
Par desoz terre venist a vos parler,
Ne le seüssent li paien deffaé
Tant que il fussent sus el palés pavé
Et il ferissent des espees des lez,
Einsi porroient la cité aquiter
Et les destroiz et les porz et les guez. »
Et dit Guillelmes:« Dame, c'est veritez;
Mes ge ne sai ou le mes soit trovez. »

« Niés Guïelin, ce dit li cuens Guillelmes,
Desi a Nymes ne fines ne ne cesses;
Bertran ton frere me diras cez noveles
Qu'il me secore o la gent de sa terre.
- Oncle Guillelmes, dist Guïelins, chaeles!
Si m'aïst Dex, vos parlés de granz beffes;
Que, par la foi que doi a saint Estiene,
Mielz voil morir en iceste tor bele
Qu'en douce France ne a Es la Chapele. »

« Niés Guïelin, dist Guillelmes li frans,
Tu enterras en la bove leanz,
Desi a Nymes ne t'iras arestant,
Si me diras le palazin Bertran
Qu'il me secore tost et isnelement.
- Oncle Guillelmes, vos parlez de neant.
Ne vos leroie por les membres perdant;
Mielz vueill morir en ceste tor ceanz
Qu'en douce France ne entor mes parenz.
Envoiez i Gillebert le Flamenc.
- Iras i, frere?» dit Guillelmes le franc;
Et dist li bers:« Ge irai voirement
Et le mesaige vos ferai lealment.
- Va dont, beau frere, a Jhesu te commant;
Si me diras le palasin Bertran
Qu'il me secore, ne voist ja atardant;
Ou se ce non, par Deu le roi amant,
Ne verra mes Guillelme son parent. »

Quant li mes ot qu'il li convient aler,
Adont se prent forment a dementer
Comment il puisse de leanz eschaper:
« Quar n'i fui onques ne ne sai ou torner. »
Et dit la dame:« Ge te cuit bien guïer;
Ne douteras home de mere né
Fors seulement Jhesu de majesté. »
Lez un piler fist un carrel bouter,
Une grant toise ot de lonc et de lé.
« Frere, dist ele, par ci poëz entrer;
El chief de la troveras .iii. pilers,
A ars voluz furent fet et ovré. »
Et cil s'en torne, si commence a errer,
Il ne sout ou, par desoz la cité.
Li cuens Guillelmes le convoia assez
Et dame Orable et Guïelin le ber;
Onc ne finerent desi as .iii. pilers.
Par le moien s'en est outre passez,
Et vient au Rosne, s'a un batel trové;
A l'aviron se naige outre soëf.
Li cuens Guillelmes est arriers retorné
Et Guïelin et Orable au vis cler;
En Glorïete en sont tuit troi entré.
Mielz lor venist qu'il s'en fussent torné,
Enz en la chartre descendu, avalé,
Qu'il n'ont fet chose ne dit ne devisé
C'uns Sarrazins n'ait trestot escouté;
Roi Arragon le vet dire et conter.

Li Sarrazins fut mout mal vezïez,
Roi Arragon le vet dire et noncier.
Quant il le vit, si l'en a aresnié:
« Amirauz, sire, fetes pes, si oiez
De vo marrastre comment a esploitié
Vers les chetis qu'en prison avïez:
Ele les a de la chartre gitiez,
Sus el palés et conduiz et guïez;
En Glorïete sont assis au mengier. »
Dist Arragon:« Dis tu voir, mesaigier?
- Sire, dist il, ne sui pas mençongier.
Ge les i vi a estrait conseillier
Et un et un acoler et besier.
Plus les aime ele, et Guillelme au couchier,
Que vostre pere ne le roi Haucebier. »
Arragons l'ot, le sens cuide changier;
Il en apele Sarrazins et Escler:
« Baron, dist il, sor ce me conseilliez
Com faitement ge porrai esploitier
De ma marrastre qui tant m'a avillié,
Moi a honni, mon pere vergoignié.»

Dist Arragon:« Franc chevalier membré,
Por Mahomet, vos armes tost prenez!
Qui sera ore as garnemenz livrer,
Ainz ques aions sera chier comparé.»
Et cil responent:« Si com vos commandez.»
 .xv.m. home s'en corent adouber.
Dex! quel damage quant Guillelmes nel set
Et dame Orable et Guïelin le ber;
En Glorïete ou furent a celé,
As eschés jeuent, tuit sont asseüré;
N'en sorent mot li conte naturel
Quant sor els vinrent Sarrazin et Escler.

Arragon trueve Guillelme soz le pin
Et dame Orable et le preu Guïelin;
N'en sorent mot li conte palasin
Qu'as poinz les prennent paien et Sarrazin,
Tur et Persant et felon Bedoïn.
Mahomet jurent venjance en sera pris;
Dist Faraons, qui se fet li plus fins:
« Enmirauz, sire, entendez envers mi.
Tiebauz tes peres si est preuz et gentis,
Qui te lessa ceste vile a tenir
Et Glorïete, le palés seignori;
Icist glouton i ont chalonge mis,
Morz ont tes homes, detranchiez et ocis;
Par Mahomet, ne vaus un romoisin
Se ne lor fez toz les menbres tolir;
Et ta marrastre, qui si nos a honi,
Refai ardoir et en un feu broïr. »
Dist Esquanors, li velz chenuz floriz:
« Rois Faraon, n'avez mie bien dit. »

Dist Esquanor, li chenuz et li vielz:
« Roi Faraon, n'avez pas bien jugié.
Ne devez mie folie commencier;
Tiex la commence ne la puet abessier.
Amirauz, sire, fetes pes, si m'oiez.
Tiebauz tes peres est mout bien afetiez,
Qui te lessa ceste vile a garder
Et Glorïete, le palés et le fié;
S'einsi estoit qu'ardissiez sa moillier,
Tost s'en seroit envers vos correciez.
Mes fai cez contes en ta prison gitier
Et dame Orable avec els trebuchier;
Prenez vo mes, outre mer l'envoiez.
Venra tes peres et li rois Haucebier,
A lor talent se seront tost vengié. »
Dist Arragon:« Mout avez bien jugié;
Preu i avroiz que de riens n'i faudrez.
Mes le mesaige ai ge ja envoié
Au roi mon pere qu'Aufrique a a baillier;
Trusqu'a .viii. jorz resera ci arrier. »
Guillelme font en la chartre gitier
Et Guïelin, qui preuz fu et legier,
Et dame Orable avec els trebuchier.
Or en penst Deu qui tot a a jugier!

Or fu Guillelmes trebuchiez en la chartre
Et Guïelin et la cortoise Orable;
Sovent se claime maleüreuse lasse:
« Dex, dist la dame, beau pere esperitable,
Que n'a baptesme receü ceste lasse?
Gel cuidai prendre et estre en Deu creable.
Sire Guillelmes, mar vi vostre barnage,
Vostre gent cors et vostre vasselaige,
Quant por vos sui gitee en ceste chartre,
A tele angoisse comme fust par putage. »
Dist Guïelins:« Vos parlez par folage.
Vos et mes oncles estes ore en grant ese;
Par grant amor devez or cest mal trere. »
Ot le Guillelmes, a pou d'ire n'enrage,
Par maltalent en a juré saint Jaque.
« Se n'estoit or por honte et por viltage,
Ge te dorroie une colee large. »
Dist Guïelins:« Vos ferïez folage.
Huimés dirai, ne me chaut qui le sache,
L'en soloit dire Guillelme Fierebrace,
Or dira l'en Guillelme l'Amïable:
En ceste vile par amistié entrastes. »
Ot le li cuens, s'enbronche le visage.

Or fu Guillelmes dolanz et correciez
Et dame Orable et Guïelin ses niés
Dedenz la chartre ou il sont trebuchié.
« Dex, dist li cuens, glorïeus rois del ciel,
Com somes mort, traï et engignié!
Par quel folie fu cist plez commenciez
De quoi nos somes honi et vergoignié,
Se cil n'en pense qui tot a a jugier!
Las! qu'or nel set rois Looÿs le fier,
Bernarz mes freres, li chanuz et li velz,
Et d'Anseüne dans Garins li proisiez,
Et dedenz Nymes Bertran li enforciez;
De lor secors avrïons nos mestier.
- Oncle Guillelmes, dist Guïelin le fier,
Lessiez ester, que ice n'a mestier.
Vez ci Orable, la cortoise moillier;
Bien la poëz acoler et besier,
Plus bele dame ne demant ne ne quier.
- Dex, dist li cuens, ja serai enragiez! »;
Paien les oënt en la chartre tancier,
Plus de .xl. s'en i sont eslessié
Qui les .ii. ont de la chartre gitié;
Orable i lessent, la cortoisse moillier.
El palés mainent et l'onclë et le niés.
Dist Pharaons, qui se fesoit plus fier:
« Amirauz, sire, faites pes, si m'oiez.
Tiebauz tes peres si fet mout a proisier,
Qui te lessa ceste vile a baillier
Et Glorïete, le palés et le fié;
Vez cel glouton, cel juesne bacheler,
Riens que tu dies ne prise un seul denier.
Par Mahomet, ne vaus pas un berchier
Se ne li fez toz les menbres tranchier,
Lui et Guillelme son oncle, le guerrier. »
Guïelins l'ot, le sens cuide changier;
Les denz rechine, s'a les eulz reoillié;
Et passe avant quant se fu rebracié,
Le poing senestre li a mellé el chief,
Hauce le destre, enz el col li asiet,
L'os de la gueule li a par mi brisié,
Mort le trebuche devant lui a ses piez.
Voit le Guillelmes, s'en est joianz et liez.
« Dex, dist li cuens, qui tot as a jugier,
Com somes mort et a essil baillié! »

Guillelmes vit Pharaon qui chaï.
« Dex, dist li cuens, beaus rois de Paradis,
Com somes mort et livré a essill!
- Ne t'esmaier, oncles, dist Guïelin,
En cest palés n'estes pas sanz amis.
- Voir, dist Guillelmes, il en i a petit. »
Dont se regarde li enfes Guïelin,
Une grant hache lez un piler choisi;
Il passe avant, a .ii. mains la sesi,
Et vet ferir un paien barbarin,
Tot le porfent entresi que el piz.
Voit l'Arragon, le sens cuide marrir;
A voiz s'escrie:« Prenez les, Sarrazin!
Par Mahomet, il seront malbailli,
Et enz el Rosne et balancié et mis. »
Dist Guïelin:« Glouton, tornez de ci!
Vos nos avez hors de la chartre mis,
Sus el palés aconduis et aquis;
Mes, par l'apostre qu'a Rome est beneïz,
Tiex compaignons i avez acueilliz
Qui vos feront correciez et marriz. »
A ces paroles ez vos .ii. Sarrazins;
Une portee aportoient de vin,
Sus el palés en voloient servir;
Mes quant il virent les ruistes cops ferir,
En fuie tornent, si lessent tot chaïr.
Li cuens Guillelmes vet le tinel sesir,
Isnelement o les .ii. mains le prist,
Granz cops en done paien et Sarrazins,
Cui il consuit ne puet de lui joïr.

Or fu Guillelmes enz el palés pavé
Et Guïelin ses niés, li alosez.
L'un tint la hache, l'autre tint le tinel;
Granz cops en donent li vassal naturel.
 .xiiii. Turs lor i ont morz gité
Et toz les autres lor ont si effraé
Par mi les huis les en ont hors gité;
Puis les corurent verroillier et serrer,
A granz chaenes ont le pont sus levé.
Voit l'Arragon, le sens cuide desver;
Il en apele Sarrazins et Escler:
« Conseilliez moi, por Mahomet mon dé!
Icil Guillelmes malement m'a mené,
Qui m'a tolu mon palés principé.
Or ne voi ge mes neant de l'entrer! »
Ci vos lerons des Sarrazins ester;
De Guillebert devons huimés chanter,
Le mesagier qui le Rosne a passé.
Monte les tertres, s'a les vaux avalé,
Desi a Nymes ne s'est mie arresté.
Li cuens Bertran s'est par matin levé,
Monte el palés Otran le deffaé
Qu'il ot conquis par sa ruiste fierté.
As granz fenestres s'est li cuens acoté;
Il regarda contreval le regné;
Vit l'erbe vert et le rosier planté,
Et l'orïol et le melle chanter.
Lors li remenbre de Guillelme au cort nes,
De Guïelin son frere, l'alosé;
Mout tendrement commença a plorer,
Or les regrete com ja oïr porrez:
« Oncle Guillelmes, tant feïs foletez,
Quant en Orenge alas por regarder,
Com pautonnier einsi atapiné;
Guïelin frere, com vos estïez ber!
Or vos ont mort Sarrazin et Escler.
Ge sui toz seus en cest païs remés,
Si n'i voi home de mon grant parenté
A cui je puisse bon conseill demander.
Or revenront ceste part li Escler
Et Goulïas et li rois Desramez
Et Clarïaus et son frere Acerez
Et Aguisanz et li rois Giboëz
Et li aufins de Rëaumont sor mer,
Li rois Eubrons et Borreaus et Lorrez
Et Quinzepaumes et ses freres Gondrez,
Li .xxx. roi qui d'Espaigne sont né.
Chascuns avra .xxx.m. adoubé;
Si m'assaudront a Nymes la cité,
Si me prendront par vive poësté;
Ge serai mort, ocis ou afolé.
Mes d'une chose me sui ge porpensé:
Ge ne leroie por l'or de .x. citez
Que je ne voise el regne dont fui nez,
Si remenrai avec moi mon barné
Que amena Guillelmes au cort nes.
Quant ge venrai a Paris la cité,
Ge descendrai au perron noielé;
Venront encontre serjant et bacheler,
Qui de Guillelme me vorront demander,
De Guïelin mon frere, qui est ber.
Hé! las, dolent, n'en savrai que conter,
Mes qu'en Orenge les ont paien tüez.»
 .ii. foiz se pasme sor le mabrin degré,
Quant le barnage le corut relever.

Li cuens Bertrans fu mout grains et dolanz
Por Guïelin et Guillelme le franc;
Il les regrete bel et cortoisement:
« Oncle Guillelmes, tant feïs folement,
Quant en Orenge alas si faitement,
Com pautonnier en atapinement;
Guïelin frere, com vos estïez franc!
Or vos ont mort Sarrazin et Persant.
Ge sui toz seus el regne des paiens,
N'ai ovec moi ne cosin ne parent.
Or revenra rois Tiebauz d'Aufriquant
Et Desramez et Goulïas le grant,
Li .xxx. roi o lor efforcement;
Si m'assaudront a Nymes ci devant,
Ge serai morz et livrez a torment.
Mes, par l'apostre que quierent peneant,
Ge ne leroie por les menbres perdant
Que ge n'en aille a Orenge la grant,
Si vengerai le duel et le torment
Que Sarrazin ont fet de noz parenz.
Hé! las, chetis, que vois ge atendant
Que ge mon cors ne lor met en present? »

Li cuens Bertrans fu dolanz et plains d'ire.
Endementiers que il pleure et sopire,
Ez Gillebert qui entra en la vile,
Les degrez monte de la sale perrine.
Voit le Bertrans, si commença a rire;
A sa voiz clere hautement li escrie:
« Bien vieigniez vos, franc chevalier nobile!
Ou est mes oncles a la chiere hardie?
Et Guïelin? nel me celer tu mie. »
Et cil respont com chevalier nobile:
« Dedenz Orenge, cele cité garnie,
En Glorïete, cele tor marberine;
Felon paien les tienent et justisent,
Ge ne gart l'eure que endeus les ocïent.
Guillelmes mande, nel te celerai mie,
Que le secores o ta chevalerie
Isnelement, que ne te targes mie. »
Ot le Bertran, si commença a rire;
Oiant trestoz, apela son empire:
« Or tost as armes, franc chevalier nobile! »
Et cil si font, qu'il ne se targent mie;
Es chevaus montent d'Espaigne et de Sulie.
Quant Bertrans ist de la cité de Nymes,
O lui en maine la gent de son empire;
El chief devant sont plus de .xv.m. ;
Desi au Rosne ne cessent ne ne finent;
Tuit s'en entrerent es nes et es galies,
Naigent François et governent et siglent.
Desoz Orenge, en la grant praarie,
La arriverent les fieres compaignies,
Tendent lor tres et paveillons i fichent.
Li cuens Bertrans ne s'i atarge mie;
Ou voit le mes, si li commence a dire:
« Gilebert, sire, ne me mentir tu mie,
Assaudrons nos Orenge ceste vile?
Fendrons cez murs et cez sales perrines? »
Dist Gilebert:« Vos parlez de folie,
Qu'ele ne doute de France tot l'empire;
Ne la prendrez a nul jor de vo vie. »
Ot le Bertran, a pou n'enrage d'ire.

« Gillebert, frere, ce dit li cuens Bertran,
Assaudrons nos Orenge la vaillant?
Fraindrons cez murs et cez hauz mandemenz? »
Dist Gilebert:« Vos parlez de neant;
Ne la prendrez a jor de vo vivant. »
De cele chose se correça Bertran,
Quant le message le vet reconfortant:
« Sire, fet il, entendez mon senblant;
En la cité vos metrai de tel sens
Ja nel savront Sarrazin ne Persant.
- Va dont, beau frere, a Jhesu te commant! »
Et cil s'en torne, qui set le convenant,
A .xiii.m. de François combatanz;
Les autres lessent as tres et as brehanz,
Trusqu'a la croute ne se vont arrestant;
Par les pilers s'en entrerent dedenz,
Il n'orent cierges ne chandoiles ardanz,
L'un avant l'autre, l'ocurté i fu granz.
De cele chose s'esmaia mout Bertran;
Le mes apele, si li dit en oiant:
« Gilebert, frere, nel me celer neant,
Morz est mes oncles, par le mien escïent;
Venduz nos as a la gent mescreant. »
Dist Gileberz:« Vos parlez folement;
Ge nel feroie por les menbres perdant.
En Glorïete venroiz ja ci dedenz;
Por Dieu vos pri, fetes le gentement.
- Va dont, beau frere, a Dieu commandement! »
Endementiers qu'il vont einsi parlant,
En Glorïete en sont venu a tant.
Li cuens Guillelmes les aperçut avant.
« Diex, dist li cuens, beau pere roi amant,
Or voi la voie que j'ai desirré tant! »
Lor eaumes ostent li chevalier vaillant,
Puis s'entrebesent, de joie vont plorant.
Li cuens Bertran l'en apelë avant:
« Comment t'est, oncles? nel me celer neant.
- Mout bien, biau niés, la merci Deu le grant!
Mout ai soffert grant paine et grant ahan;
Ne vos cuidai veoir en mon vivant,
Tel duel m'ont fet Sarrazin et Persant.
- Oncle Guillelmes, vengiez seroiz par tens. »
Sus el palés sonent un olifant;
Cil dehors s'arment as tres et as brehans.
Li cuens Guillelmes qui fu preuz et vaillanz!
Les ponz avalent, si descendent a tant,
Vienent as portes de la cité vaillant,
Si les ovrirent tost et delivrement;
Et cil dehors vont par dedenz entrant;
Monjoie escrïent et derrier et devant.
De cele joie sont paien esmaiant;
As armes corent li cuvert souduant,
De lor hostieus issent de maintenant,
Por eaus deffendre garni furent errant;
Mes ne lor vaut la montance d'un gant,
Que trop i ot de la françoise gent;
Tote la vile a porprise Bertrans
Por gaagnier la fort cité vaillant.
La veïssiez un estor si pesant,
Tant hante fraindre et tant escu croissant,
Et desmaillier tant haubers jazerant,
Tant Sarrazin trebuchier mort sanglant!
Quant Arragon voit ocirre sa gent,
Lors a tel duel a pou ne pert le senz;
Saut en la selle del destrier auferrant,
Prist un escu qu'il tolli a un Franc,
Garde a la terre, voit un espié tranchant,
Il s'abessa, a ses .ii. mains le prent;
Le cheval broche des esperons tranchanz,
Fiert s'en la presse de la bataille grant;
La noz a mort Foucher de Meliant
Et puis un autre et le tierz ausiment.
Voit le Bertran, a pou ne pert le sen;
Il tret l'espee dont bien tranche le brant,
Fiert Arragon, nel vet mie esparnant;
Un cop li done par si fier maltalant
Tot le porfent desi el piz devant,
Mort l'abati del destrier auferrant.
Paien en perdent et force et hardement.
Que vos iroie le plet plus aloignant?
Mal soit de cel qui en soit eschapant,
Desus la terre en cort le ru del sanc.
Li cuens Guillelmes ne se vet atarjant,
Vient a la chartre tost et isnelement,
S'en tret Orable, la dame au cors vaillant.
Bertran apele, si li dit en oiant:
« Beau niés, dist il, entendez mon semblant
De ceste dame au gent cors avenant
Qui m'a gari de la mort voiremant;
La moie foi li plevi loiaument
Que la prendrai a moillier voirement. »
Et dit Bertran:« Qu'alez vos atarjant?
Tenez li bien tot le suen convenant,
Si l'espousez a joie lïemant.
- Niés, dist Guillelmes, tot a vostre comment. »

Li cuens Guillelmes fu mout gentiz et ber.
Quant ot par force conquisse la cité,
Une grant cuve avoit fet aprester;
De l'eve clere firent dedenz giter.
La fu l'evesque de Nymes la cité;
Orable firent de ses dras desnüer,
Il la baptisent en l'enor Damedé,
Le non li otent de la paieneté;
Bertran la tint et Guïelin li ber
Et Guilebert, le preuz et le sené;
A nostre loi la font Guibor nomer.
A un mostier qu'eurent fet dedïer,
La ou Mahom fu devant reclamé,
L'ala li cuens Guillelmes espouser,
Messe lor chante li evesque Guimer.
Aprés la messe sont del mostier torné,
En Glorïete font la dame monter;
Granz sont les noces sus el palés pavé.
Li cuens Bertrans les servit au digner
Et Guilebert et Guïelin le ber.
 .viii. jorz durerent a joie et a barné;
Assez i orent harpeor et jugler
Et dras de soie et hermins engoulez
Et muls d'Espaigne et destrier sejornez.

Li cuens Guillelmes ot espousé la dame;
Puis estut il tiex .xxx. anz en Orenge
C'onques un jor n'i estut sanz chalenge.
